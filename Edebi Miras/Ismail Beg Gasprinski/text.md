
**بسم الله الرحمن الرحیم**<br>
**اسماعیل بیگ غصپریسنکی**<br>
**۱۸۵۱-۱۹۱۴**<br>
**یازار**<br>
**رضاءالدین فخرالدین**<br>
**(شورا مجلّه‌سینین ۱۹۱۴-جۆ ایلینین ۲۱، ۲۲، ۲۳ و ۲۴ سانلارېندان)**

**أیتها النّفس أجملی جزعا**<br>
**انّ الّذی تحذرین قد وقعا**

إنسان اۏلماق اۆچۆن نه ایشلر ایله چالېشماغا، دۆنیادا معتبر ملّت اۏلوب یاشاماق اۆچۆن بو ملّت اعضالارې آراسېندا هانسې ذاتلار اۏلماغا ضرورتلیگی اؤگره‌دن، حؤرمتلی إنسانېمېز و استاذېمېز اۏلموش، اسماعیل بیگ غصپرنسکی حضرتلری رحلت قېلدېلار. اسماعیل بیگ قلمیندن یۆزلر و مینلر ایله إنسان درس آلېرلار و اۏنون طرفیندن دلالت ائدیلمیش یۏللار ایله یۆرۆر ایدیلر. اسماعیل بیگ وفات اۏلماغې ایله روسیه مسلمانلارې پک بؤیۆک و ادب مرکزی اۏلموش بیر ذاتلارېنې غائب ائتدیلر و اؤزلرینه خیرخواه اۏلموش بیر خادملریندن آیېرېلدېلار.
عادّی قریه‌لرین بیرینده دۆنیایا گلیب و کیچیک بیر شهرده عمر گئچیرمیش بو ذات، اؤزۆنۆن ذکاوتی، اقتدار و استعدادی، جسارت ادبیّه‌سی و اقدامی، تشبّث و ثباتی سببیندن روسیه مسلمانلارېنېن یۆکسلیشینه ممکن اۏلموش ادبی منصبین ان یوخارې درجه‌سینه یۆکسلدی، روسیه مسلمانلارېنېن علمی و ادبی، اجتماعی و اقتصادی حاللارېنېن عادتدن دېشارې انقلابېنا سبب اۏلدو. بو گۆنه قدر روسیه مسلمانلارې آراسېندا هئچ کیمه نصیب اۏلمامېش شهرت و اعتبار بونا نصیب اۏلموش ایدی.
ملّته، خلق و جماعتلره خدمت ائدیچیلر احتمال هر وقت اۏلوب گلمیشلر، بیری علمی بیرله خدمت ائتمیش اۏلسا احتمال کی ایکینچیلری ماللارې و عقللری بیرله یاردېم ائتمیش دیرلر. لکن اسماعیل بیگــــین خدمتی پک برکتلی و پک فائده‌لی اۏلدو، اسماعیل بیگ بو ملّت اۆچۆن خیرلی و نظیرسیز بیر خادم ایدی.
إنسانلارېن حیاتلارې ایللر و آیلار، گۆنلر و ساعتلرین اوزونلوقلارې بیرله دگیل بلکه خلقلره اۏلموش خدمتلری و خلفلره قالدېرمېش اثرلری بیرله اؤلچۆلر و بونون کیمی اؤلچۆلمک ضرورتلی دیر. اؤز جنسداشلارې اۆچۆن خدمتلری آز اۏلوب خلفلری اۆچۆن اثرلر قالدېرابیلمه‌ین کیشیلرین عمرلری نه قدر اوزون اۏلسا دا «قېسا عمرلی» و بونون عکسیجه خدمتلری چۏخ و خیرلی اثرلری قالمېشلار دۆنیادا نه قدر آز دورموش اۏلسالار دا «اوزون عمرلی» سانالېرلار. بونلاردان اوّلکیلرین عمرلری بۏیا اوزون اۏلسالار دا انی دار و بونون اۆچۆن برکتسیز، سۏنکېلارېن بۏیا قېسا اۏلسالار دا انی گن و برکتلی اۏلور.

اسماعیل بیگ عمرینین بۏیو دا قېسا اۏلمادې، امّا انی پک گن و پک برکتلی اۏلدو. علم و خلقلره خدمت ائتمگین قیمتینی بیلیچیلرین هر بیری بونون عمری روشینده عمر سۆرمگی غبطه ائتسه‌لر گرک. اسماعیل بیگ حضرتلرینین  عمری عجیب روشده متعالی و برکاتلې اۏلدو!

اولو إنسانلار و خلقلرین منفعتلری اۆچۆن خدمت ائتمک اؤزلرینین دۏغرودان دۏغرو بۏرجلارې دئیه بیلیچی بنده‌لرین ظاهر اۏلماقلارې الله تعالی‌نېن إنسانلارا اۏلموش رحمتی و هدیه‌سی دیر. بونون کیمی آدملر إنسانلارېن حیاتلارېنا راحتلیک گتیریرلر، روحلارېنې تربیه قېلارلار و هر دۆرلۆ سعادت یۏللارېنې حاضرله‌یرلر، پریشان و پراکنده اۏلموش ملّتلری بیر هیئت حالېنا قۏیارلار. ملّته، هر وقت اؤز آراسېندان بونون کیمی اولو و فائده‌لی إنسانلار یئتیشدیرمک اۆچۆن چالېشماق و خدایی نابت اۏلموش إنسانلارېن قیمتینی آنلاماق، کفران نعمت ائتمه‌مک، قدردانلېق گؤرستمک، ضرورت دیر.

اسماعیل میرزا حضرتلری گنجلریمیز اۆچۆن رهبر، قارېلارېمېز اۆچۆن مثال، عالملریمیز اۆچۆن عبرت ائدیلیب توتولاجاق و ملّتلرین تفاخر میدانلارېنا حؤرمت ایله تقدیم قېلېناجاق إنسانېمېز دېر. بونون اۆچۆن اسماعیل بیگــــین ترجمه حالی یازېلېب بۆتۆن مکتبلریمیزده پایلانېلماق و شاگردلریمیز کؤنۆلۆنده ساقلانماق ضرورتلی ایدی. لکن بو ایش بو گۆنه قدر اۏلمادې. بونون عیبی اسماعیل میرزادا دییل، بلکه بیزده دیر. سلامت وقتینده بیز بو إنسانېن درجه‌سینی آنلایېب و ضرورت اۏلان قیمتینی وئریب یئتیشدیره‌بیلمه‌دیک.

اسماعیل بیگ حضرتلری وفات اۏلماسې سببلی، ملّت اؤزۆنۆن پک فائده‌لی بیر إنسانېنې ضایع قېلدې. بونون کیمی ایشلیکلی و ثباتلې انتلی بیر إنسان اۆچۆن نه قدر تأسف ائدیلسه ده یئری وار. بو گۆنده بونون مصیبتی عوضسیز و خسارتی ده بدلسیز دیر. الله تعالی بونا رحمت ائتسین و ملّته اۏلموش خدمتی اۆچۆن اؤز فضلینه لایق روشده مکافاتلار وئرسین و اۏنا خلف اۏلابیلن ذاتلار یئتیشدیرسین!

اسماعیل میرزا حضرتلرینین ترجمه حالی ملّی جریده و مجلّه‌لریمیزده باسېلېب یایېلدې و هر یئرده اۏخوندو. لکن بونون ترجمه حالی چۏخ یازېلماغا و چۏخ مرتبه‌لر اۏخونماغا ضرورت اۏلماغېندان بیز ده «شورا»دا آزراق یازماغا قرار وئردیک. بیزیم یازاجاق نرسه‌لریمیزین چۏخو اۆچۆن، «ترجمان» جریده‌سینده حسن صبری افندی قلمی ایله یازېلمېش جمله‌لردن استفاده ائدیله‌جک. حسن صبری افندی اسماعیل بیگــــین یاخېن إنسانلارېندان اۏلماغې اۆچۆن یازدېقلارې دۏغرو اۏلسا گرک. 

**ترجمه حالی.** «ترجمان» جریده‌سینین مؤسسی اسماعیل بیگ غصپرینسکی حضرتلری ۱۲۶۷-۱۸۵۱-جی ایل مارسېن سکگیزینجی گۆنۆ (جمادی الآخر) «باغچاسارای» شهرینه ایکی ساعاتلېق مسافه‌ده «آوچې کؤی» اسملی قریه‌ده دۏغموش دور. آناسې قېرېمېن اصل‌زاده یعنی دۆوره‌نلریندن فاطمه خانېم اۏلوب آتاسې دا سۏنرادان زادگان صنفینه گیرمیش مصطفی آغا لسمینده بیر ذات ایدی. مصطفی آغا قېرېمېن قارا دنیز بۏیوندا «غاصپرا» اسملی قریه‌ده دۏغوب، اۏرادا بیر قدر عمر سۆرمۆش ایدی. اسماعیل میرزانېن «غصپرنسکی» شؤهرتی بوندان آلېنمېش دېر (بونو اؤزۆ ده «ترجمانـ»ـدا یازمېش ایدی. ۱۸۸۴-جۆ ایل ۱۹-جو سان). یېراق بابالارې خزر تۆرکلرینه منسوب اۏلسا گرک. هر حالدا مفصل صورتده ترجمه حالېنې یازېچېلار اۆچۆن بونون هانسې بیر قَومه منسوب اۏلدوغونو آراشدېرماق لازم دیر1.

اسماعیل بیگــــین آتا و آناسې ۱۸۵۵-جی ایل «سواستوپول» ساواشې وقتینده «باغچاسارای» شهرینه کؤچدۆلر. بو چاغدا اسماعیل میرزا دؤرد یاشېندا ایدی.

۹-۸ آیلېق زمانېندان اۏن یاشېنا قدر اسماعیل بیگــــی حبیبه اسمینده بیر خاتون تربیه ائتدی. بو خاتون بو گۆن ده سلامت اۏلوب، «باغچاسارای» شهرینده دورماقدا دېر.

«مسکو»دا عسگری اعدادی مکتبینی تمام ائتمزدن مقدّم «استانبولـ»ـا و اۏندان سۏنرا «پاریسـ»ـه گئتدی. اۏرادان روسیه‌یه و اؤزۆنۆن اصل وطنینه قایېتدې. ۱۲۹۱-۱۸۷۴ـده «یالتا» شهرینده اوچیتل اۏلوب، مسلمان بالالارېنا روسجا درس وئردی. ایکی سنه‌دن سۏنرا «باغچاسارایـ»ـا گلیب «زنجیرلی» مدرسه‌سینده یئنه روس دیلی درسلری وئردی.

۱۸۷۹-۱۲۹۶ ـدا «باغچاسارای» شهرینه غالاوا اۏلوب سئچیلدی و بو خدمتینده دؤرد ایللر قدر دوردو. اۏندان سۏنرا بۆتۆن وجودو ایله قلم خدمتینه گیریشدی. ۱۸۸۵-جی ایلده «باکی» شهرینه، ۱۸۹۳-جۆ ایلده «باکی» آرخالې بخارا و تۆرکیستان طرفلرینه و ۱۹۰۷-۱۳۲۵ هم ده ۱۹۰۸-۱۳۲۶-جی ایللرده مصره، ۱۹۱۱-۱۳۲۹ ـدا هندوستانا سیاحت ائتدی.

زمان آلماشنووینه آچېق بیر مثال اۏلدوغوندان اسماعیل میرزانېن «باکی» حقّینده «ترجمانـ»ـدا یازمېشلارېنې آز مناسبتینی رعایت قېلېب بو یئرده کؤچۆرۆرۆک:

> ۱۸۹۳-جۆ ایلده «باکیـ»ـیا ایکینچی دفعه گئتدیم. بیرینجی سفریمده حؤرمتلی سفرعلی بیگ ولی‌بیگـــوف برابریمده ایدی. منه یۏل باشچېلېق ائدیب، قافقاز قطعه‌سینین خیلی یئرلرینی گؤرستدی. تجارت اهلی بیزی ایشسیز، بۏش یۆرۆچۆلردن حساب ائدیب، عالملر ایسه جریده‌نین اسمیندن اۆرکۆر ایدیلر. گؤرۆشدۆگۆمۆز بیر ایکی ضیالې إنسان دا سلوژبا ائتمه‌دن جریده‌چیلیک ایله چالېشدېغېمېزا تعجّب ائتدیلر. سفرعلی بیگ بیر مغازه‌یه آلېب گیردی و منیم مسلمانجا جریده نشر قېلدېغېمې دین قارداشلارېمېزا بیان ائتدی. لکن قارداشلارېمېز منیم ایشلریمی بیهوده حساب ائتدیلر و حیرانلېقلارېنې گیزله‌ده‌بیلمه‌دیلر. سفرعلی بیگ بونلارا بیر ایکی نسخه «ترجمان» وئریب، جریده‌دن، معارفدن، ادبیّاتدان بیر آز سؤیله‌مک اۏلدو ایسه ده قارداشلار «ترجمان» نسخه‌لرینی رد ائدیب «بیزه گرک دگیل» دئدیلر و قایتارېب وئردیلر. بونون کیمی حاللارې چۏخ گؤردۆگۆم سببلی توسیع فهم و بصیرت دعاسې اۏخودوم. لکن سفرعلی قارداشلارېنېن بو معامله‌لریندن چۏخ متأثّر و محجوب اۏلوب، گویا سؤزۆنۆ مندن گیزلتمک اۆچۆن تۆرکجه‌نی بېراخېب دا فارسجا سؤیله‌مگه گیریشدی و دېشارېدان گلمیش بیر مسافرین معتبر إنسانلاردان حساب ائدیب هدیه قېلمېش نسخه‌لرینی رد قېلماق عیب ایش اۏلدوغونو بیان قېلدې. اۏ وقت قارداشلارېنېن بیری ایکینجیسینه باخېب «بۏش وئریلن نرسه‌نی نه اۆچۆن آلمازسان. آل! بیر نرسه قۏیماغا یارایار اۏندا!» دئدی. ایندی سکگیز ایل سۏنرا بو ایکینچی سفریمده بۏش وئریلن جریده‌می نرسه قۏیماغا یارایار دئییب آلان باکی خلقی استقبالېما چېخدېلار، تلگراملار، هدیه‌لر ایله تلطیف ائتدیلر. سکگیز سنه مدّتینده بو قدر اؤزگریش فکرلرین ترقّی و فهملرین توسیع ائتمگینه دۏغرو بیر علامت اۏلسا گرک.


**عائله‌سی.** اسماعیل بیگ ۱۲۹۳-۱۸۷۶-جی ایلده ائولندی و بو خاتونو ایله بیر قدر ایللر دوردوغوندان سۏنرا آیرېلدېلار. بوندان سۏنرا ۱۲۹۹-۱۸۸۲ ـده مشهور عائله‌لردن اۏلان سمبر غوبیرناسېندا آق‌چۏرینلردن اسفندیار آق‌چۏرین قېزې زهراء خانېم ایله ازدواج ائتدی و بونونلا ایگیرمی سنه عمر سۆردۆ (بونون ترجمه حالی «مشهور خاتونلار» اسملی اثرده مذکور دور). زهراء خانېم وفاتېندان سۏنرا اۏنون بیر دۏغما قارېنداشې ایله تأهّل ائتدی ایسه ده بو خاتونو چۏخ یاشامادې، وفات ائتدی. رفعت بیگ، منصور بیگ و حیدر بیگ اسمینده اۆچ اۏغلو، خدیجه خانېم، شفیقه خانېم و نگار خانېم اسمینده اۆچ قېزې، زینب اسمینده بیر قېز قارېنداشې قالدې.

**تحصیل و تربیه‌سی.** اسماعیل بیگ، آنا دیلینده الفبا درسلرینی حاجی اسماعیل اسملی بیر معلّمدن اۏخوموش دور. اۏن یاشلارې وقتینده «آق‌مسجد» غیمنازیه‌سینه گیردی و ایکی ایل اۏخوماغېندان سۏنرا «وارونژ»دا عسگری مکتبه، اۏندان دا مسکودا عسگری اعدادی مکتبینه کؤچدۆ. ۳۵ سنه‌دن برلی دوام ائتمیش خدمتلری ایله روسیه مسلمانلارې و تۆرکلرینین ملّت‌پرورلری ایدیگینی اثبات ائتمیش اسماعیل میرزا، ایلک تحصیلینی روس مکتبلرینده گؤرۆب، اصل ملّی تربیه‌سینی ده افراط درجه ناسیونالیست اۏلان روس عائله‌لریندن، روس محرّری و پروفسورلارېندان کسب ائتمیش ایدی.

بو دۏغرودا محترم یوسف بیگ آق‌چۏرا «موحّدلیگی تمثیل ائدیچی ذات بیر بوتچی (پوتچی) عائله‌سیندن چېخمېش ایدی. اسلام دینینین مجدّدی اۏلموش غزّالی لا ادریّه فیلسوفلارېنېن شاگردی ایدی، وولتر هم ریناتتی جزویّتلر یئتیشدیرمیش ایدی، اسماعیل بیگ ده ایلک دینی و ملّی تربیه‌سینی قازناچیئفلر عائله‌سی ایچینده قاتقوفدان آلدې» دئمیش دیر2.

اسماعیل بیگ ترجمه حالېنې اؤگرنمک اۆچۆن اۏنون مربّیلرینی، استادلارېنې بیلمگه و اۏنلارېن حاللارې ایله ده آشنا اۏلماغا احتیاج وار. اسماعیل بیگ حضرتلری قاتقوف حقّینده «ترجمانـ»ـدا بیر مقاله یازمېش ایدی. دقّت قېلماغا ضرورت اۏلدوغوندان بعض جمله‌لرینی بو یئرده کؤچۆرۆرۆک:

> قاتقوف روسیه هم روسلارا اۏلان اخلاصې و محبّتی، یازمېش بندلرینین و بیان ائتمیش فکرلرینین حقیقت هم اؤتکۆنلۆگۆ ایله مشهور ایدی. دۏغرو سؤیله‌مکدن قۏرخماز، روس ملّتینه فائده وئرن نرسه‌لری یازدېغې وقتینده اؤنۆنه آرخاسېنا باخماز، نشر ائدن «مسکو جریده‌سی» روسیه ان اؤتکۆن سؤزلۆ بیر جریده ایدی. جریده‌چیلیک دۆنیاسېندا بونون قدر نفوذلو آدام اۏلدوغو معلوم دییل. قلمینین قدرتی حتّی وزیرلردن قۏرخمازلېۏ درجه‌ده ایدی. «بونون کیمی قوّت و رغبت بو إنسانا هارادان گلیر ایدی؟» دئسه‌نیز، اؤز ملّتینه و اؤز وطنینه ریاسېز خدمت ائتمکدن و حقیقی محبّت باغلاماقدان گلیر ایدی. قاتقوف نه‌یی یازسا دا جانې و کؤنۆلۆ ایله یازار ایدی. بونون وفات اۏلماسې خبرینی ائشیتمکله روسیه‌نین هر جهتینده مخصوص دعالار قېلېندې. عائله‌سینه روسیه و فرانسه‌دن اۏلموش علمی جمعیّتلر طرفیندن تعزیه‌لر و تسلّی نامه‌لر تاپشېرېلدې. پک اولو إنسانلار وفاتلارېندا اۏلمایان حؤرمتلر، حسرت و قایغو اظهار ائتمکلرین جریده‌چی اۏلموش قاتقوف وفاتېندا گؤرۆلمه‌سی اعتبارا آلېنماغا ضرورت دیر. اؤز ملّتی اۆچۆن توتاشدان اۏتوز ایل یازان إنسانېن خدمت قدرینی بیلیچی روسلار طرفیندن حؤرمت ائدیله‌جگی معلوم. بو حال اۆچۆن قاتقوفدان آرتېقراق روس خلقی افتخار ائتسه گرک. قاتقوف کیمی اؤز ملّتینی سئون إنسان باشقالارا دا عبرت و مثال اۏلسون! جریده‌چیلر بوندان حصّه آلسېنلار. ملّتینه محبّت ائتمگی سببلی، زحمت و مشقّتلره باخمادان، بلکه اؤزۆنۆن خصوصی منفعتلرینی ده فدا قېلېب دا قلمی و علمینین فائده‌لرینی عموم اۆچۆن صرف ائدیچی صورتده وفات اۏلسالار دا معنادا چۏخ زمانلارا قدر ساغ قالېرلار.

اسماعیل بیگ، مسکو عسگری اعدادیسینده وقتینده، اؤزۆ منسوب اۏلموش تۆرک تاتار ملّتینه قارشې بؤیۆک بیر محبّت حاصل ائتدی. بوندان سۏنرا «استانبول» و «پاریس» شهرلرینه گئتدی ایسه ده آرزېلارېنې مکتبلر و کتابلار ایفا ائده‌بیلمه‌دی. مشارالیه حضرتلری اؤزۆ اۆچۆن لازم اۏلان فکرلری مکتبدن، کتاب و معلّملردن دگیل، بلکه حیاتدان آلېر ایدی. «پاریسـ»ـده اۏلدوغو مدّتینده حیات و معیشت عالمینی تتبّع قېلماق ایله مشغول اۏلدو. تۆرک-تاتارلارېن آشاغې گئتمه‌لری سببلرینی و نئجه یوخارې گؤتۆرۆله‌جکلرینی «پاریسـ»ـده حل قېلدې. 

**عمللری و امللری.** اسماعیل بیگ حضرتلری روسیه‌یه قایېتماغې ایله «روسیه مسلمانلارې» اسمینده ۴۰ صفحه‌لیک روسجا بیر کتاب یازېب نشر قېلدې. مشارالیه حضرتلرینین محرّرلیگی بو رساله ایله باشلانمېش دېر. مذکور اثرده «بیزیم آرخادا قالماغېمېزېن باش سببی نادانلېغېمېز، آوروپا بیلگیلریندن خبرسیزلیگیمیز دیر. منقرض اۏلماماغېمېز اۆچۆن اۏخوماغېمېز و آوروپا بیلگیلرینی آوروپا فکرلرینی اؤگرنمگیمیز لازم. بونلارې اؤز دیلیمیزه کؤچۆرمگه، مکتب و مدرسه‌لریمیزه داخل ائتمگه مجبوروق» دئیه بیر قانون اساسی دۆزمۆش ایدی. بو فکرینی تورک-تاتار ملّتی آراسېنا یایماق اۆچۆن بیر واسطه ایزله‌دی و بو واسطه‌نین مطبوعاتدان باشقا نرسه اۏلمادېغېنې آنلادې. بو سببدن ۱۸۸۱-جی ایل می آیېنېن سکگیزیندن اعتبارا وقتلی بیر مجموعه نشر ائتمگه باشلادې. بو مجموعه‌نین اوّلکی نسخه‌سی «دۏنغوچ» و ایکینجیسی ده «شفق»، اۏندان سۏنکولارې «نشریّات اسماعیلیّه» اسملری ایله چېخدېلار. اسماعیل بیگ، وقتلری معین اۏلمایان بو مجموعه‌لره قناعت ائتمه‌ییب، منتظم چېخان بیر جریده نشر ائتمک فکرینه گیردی و هئچ بیر طرفدن یاردېم اۏلمایان حالدا، زمان و احوالېنېن چتینلیگینه رغما، جسارت مدنیّه‌سی و ایشلیکلیگی سایه‌سینده تۆرکجه و روسجا اۏلاراق «ترجمان» جریده‌سینی چېخارتماغا موفّق اۏلدو. بو جریده‌یه رخصت آلماق اۆچۆن «پتربورگ» شهرینه قدر گئتمگه و چۏخ مشقّتلر یۆکله‌مگه مجبور اۏلدو. «ترجمانـ»ـېن بیرینجی نسخه‌سی ۱۳۰۰-۱۸۸۳-جۆ ایل آوریل آیېنېن اۏنونجو گۆنۆنده چېخدې و هر دۆرلۆ مادّی و معنوی مانعلره قارشې دوروب، بو گۆنه قدر دوام ائتدی. ۱۸۸۲-جی ایلده «سالنامه تۆرکی» اسمی ایله سکسن بیر صفحه‌ده گؤزل بیر تقویم نشر قېلدې. بونون دیباچه‌سینده بو مضموندا بیر جمله وار:

> بو ایله مخصوص بیرینجی مرتبه اۏلاراق وطنیمیزده‌کی مسلمانلارېن استفاده قېلماقلارې اۆچۆن متمدّن خلقلرین «تقویم و آلماناقـ»ـلارې شکلینده «سالنامه تۆرکی» کتابې ترتیب ائتدیک و روس، فرانسه و عثمانلې نشریّاتلارېنا بنزتمک اۆچۆن سالنامه‌میزین مندرجه‌سینی روس، عثمانلې و فرانسه‌جه آلماناق و تقویملردن و جغرافیا و فن استاتیستیک کتابلارېندان اخراج ائتدیک. روسیه مسلمانلارې حقّینده‌کی مادّه‌لر، خبرلر اؤز قلمیمیز و تجربه‌میز دیر.

اسماعیل بیگــــین کیچیک لکن معلوماتلارې چۏخ و فائده‌لری بؤیۆک اۏلان رساله‌لری پک چۏخ دور. بونلار مختلف وقتلرده نشر ائدیلمیشلر. لکن ان گؤزل اثری ترجمان دېر. بونون بۆتۆن موضوعو روسیه مسلمانلارېنېن خمولت و عزلت دۆنیاسېندان چېخېب دا علم و مدنیّت دۆنیاسېنا گیرمکلرینه، اعتبار و شرف کسب ائتمکلرینه چاره‌لر گؤرستمکدن عبارت اۏلموش دور.

اسماعیل بیگ اؤزۆ «ترجمان» حقّینده بو روشده حسابلار یازمېش ایدی:

> ۱) بو گۆن ترجمان اۆچۆنجۆ یاشېنا گیردی. «ترجمان» منفعت و غرضِ شخصی اۆچۆن دۆنیایا گلمه‌دی بلکه روسیه‌ده‌کی مسلمانلارېن معارف و ترقّیلرینه، وطنیمیز هم دَولتیمیزین خۏشلوغو و سلامتلیگی اۆچۆن خدمت اۏلدوغوندان جمله اۏخویوچولارېمېزا بونون حقّینده معلومات وئرمگه مجبوروق. ایکی ایل اؤنجه «ترجمانـ»ـېن بیرینجی نمره‌سی چېخاندا ۳۲۰ آلېچېسې وار ایدی. جریده مصرفینی فی سبیل الله اؤزۆمۆزدن قۏشوب ایل آخرینه یئتیشدیردیک. ۱۸۸۳-جۆ ایل دسامبرېندا آلېچېلارېمېز ۴۰۶ـیا یئتدی. ۱۸۸۴-جۆ ایل بۏیوجا آرتېب، بو گئچمیش دسامبردا آلېچېلارېمېز ۱۰۰۰ کیشی اۏلدو. بو مین کیشیدن بئش یۆزۆ عالملر، اۆچ یۆزۆ سوداگرلر، یۆز اللیسی تؤره و میرزالار و قالانلارې باشقا خلقلر دیر. بو مین کیشینین اۆچ یۆزۆ قېرېملې، اۆچ یۆزۆ استرخان و سامار، ساراتۏف و اورنبورگ، اوفا و قازان، پیرم مسلمانلارې، یۆز اللیسی داغستان مسلمانلارې، اللیسی سیبری مسلمانلارې، ایکی یۆزۆ اۏرتا آسیا و تۆرکیستان مسلمانلارې دېر. هر جنس آداملار قارشېسېندا و هر ولایتده «ترجمان» رغبت کسب ائدیب، آرتماقدا اۏلدوغو آنلاشېلېر. (۱۸۸۵-جی ایل، بیرینجی سان)
> 
> ۲) بو نسخه‌نین اېراق یئرلره گئدیب یئتمکلرینه قدر «ترجمانـ»ـېن ایگیرمی یاشې دۏلاجاق دېر. ۱۳۰۰-۱۸۸۳-جۆ ایل ۱۰-جو آوریل و ۱۵-جی جمادی الآخرده بیر نئچه نسخه‌سی دۆنیایا چېخمېش ایدی. مذکور نسخه‌نین باشېندا «معیشت مدنیّه‌دن فائده‌لی خبرلر و فکرلری بیان، لوازمات ملیّه‌دن روس جماعتینی خبردار ائتمک «ترجمانـ»ـېن باشلېجا خدمتی اۏلاجاق دېر. مسلکیمیز چتین و گۆج دۆر. بو حالدا «بسم الله» ایله ایشه توتونوب، حقیقت و معرفت اۆچۆن قلمه یاپېشدېق. «ترجمان» فائده‌سینین درجه‌سی و اؤزۆنۆن مطلبینه موافق خدمت ائده‌بیلیب بیلمه‌مگینین محاکمه‌سی گله‌جک زمان وظیفه‌سی دیر. بو، ساده لکن درین معنالې اۏلموش مسلکه، خدمت ائده‌بیلدیک می عجبا؟! بونو انصاف اهللری محاکمه قېلېرلار. بیز عجزلری حال قدریجه یازدېق و ۲۰ سنه‌ده ۹۶۵ سایې چېخاردېق. بونلار عموما بیر میلیون بئش یۆز نسخه اۏلوب، روسیه مسلمانلارې ایله تۆرکیه حکومتینه تابع مسلمانلار آراسېنا داغېدېلدېلار. جریده‌نی همان یالنېزېمېز یازدېق. یازمېش نرسه‌لریمیز بیر یئره یېغېلسالار، ۱۰ ویرشوک قالېنلېغېندا اۏلوب کاغاذلارېن بۏیلارې ۵۰۰ آرشېن اوزونلوغوندا اۏلاجاق دېر. بو قدر کاغاذ دۏلدوروب یازمېش یازېلارېمېزېن فائده‌سی اۏلدو مو؟ بو، بیزه معلوم دگیل، بونو انصاف اهللری آراشدېرسېنلار دا حکم ائتسینلر. لکن ۵۰۰ آرشېن اوزونلوغوندا اۏلموش بو کاغاذلارېن چیتلری بیزیم اۆچۆن پک کؤنۆللۆ. بو گۆنه قدر روسیه مسلمانلارې معارف هم خیر ایشلره اۆچ میلیون قدر اعانت ائتدیلر و ۱۰۰۰ قدر نظاملی مکتبلر تأسیس قېلېب اصول صوتیه‌نی عمله قۏیدولار. گنج محرّرلر و مترجملر ۳۰۰ قدر فنی و ادبی رساله‌لر نشر ائتدیلر. سکگیز شهرده نظاما موافق جمعیّت خیریّه‌لر آچېلدې. اهل اسلامېن فکری، فهمی، اۏیانماسې هر بیر شادلېقدان دا آرتېق شادلېق دېر. اگر ده الله تعالی یاردېم وئرسه بو عصره موافق عالملر یئتیشدیرمک اۆچۆن عمومی بیر «دارالعلوم» و بیر نئچه یۆز «تعاون» جمعیّتلری آچماق و بونلارې «ترجمانـ»ـا قید ائتمک بؤیۆک امللریمیزدن دیر. إن شاء الله بونلارې گؤرۆرۆک.

اسماعیل بیگ اؤزۆنۆن «ترجمانـ»ـدا بحث ائتدیگی موضوعلار حقّینده بو روشده ایضاح ائدیر:

> اۏن اۆچ سنه‌دن بری قېرخ دۆرلۆ روشه چئویریب یازمېش فکرلریمیز بو بئش آلتې مادّه‌دن عبارت ایدی: ۱) روسیه تبعه‌سی اۏلان مسلمانلار حکومته صداقت و وطنه محبّت ائتمک ایله بۏرجلودورلار. ۲) هر بیر مسلمان اۆچۆن دین علمی تحصیل ائتمک فرض اۏلوب، بونون اۆستۆنه دنیوی ایشلر و رزق کیب قېلماغا سبب اۏلان فنلری و یوردوموزون رسمی دیلی اۏلان روسجانې تحصیل ائتمک لازم دیر. ۳) دۆنیادا یاشاماق اۆچۆن ایشله‌مک و ایشلردن فائده گؤرمک اۆچۆن بیلیم ضرور دور. بونا گؤره هنر و صنعت هم ده بو زمانداکی تجارت اصوللارېنې بیلمک گرکلی دیر. هر حالدا کورشیلردن آز درجه‌ده قالماق ضررلی دیر. ۴) دۆنیادا دورماق اۆچۆن تۏپراق و زراعت علملرینی بیلمک ده لازم دیر. تۆپراق تۆکنمه‌ین خزینه اۏلوب، بیلیب ایشلندیگینده فائده‌سی پک چۏخ دور. تۏپراق علمسیزو بیلیمسیز کیشیلر قۏلوندا دوراجاق مال دگیل. تۏپراق الدن پک یۆنگۆل گئتسه ده اۏنو اله گتیرمک پک آغېر دېر. ۵) هر دۆرلۆ علم و کمالاتېن سببی اۏخوماق دېر. بونون اۆچۆن وقت ضایع ائتمز روشده اۏخوماغا، بونون اۆچۆن ده ملّی مکتبلریمیزین اؤزلرینی و درس پروگراملارېنې اصلاح قېلماق ضرورت دیر. ۶) علم و هنر باشقالارا نسبتله آچېق آنلاشېلدېغېنا گؤره باشقا ملّتلر حاللارېندان دا بحث ائتمک گرک. چۆنکی اؤزۆندن و اؤز محلّه‌سیندن باشقانې گررمه‌ینلرین گؤزلری یاخشې گؤره‌بیلمز، فهمی ده یئتمز. ۷) مسلمانلارېن گؤزل حاللارېنې افتخار ایله یازمالېیېق. اسناد و افترا ائدیچی جریده‌لره جواب وئرمه‌لیییک. اصلاحا محتاج اۏلان حاللارېمېزې گیزلتمه‌مه‌لیییک. بونا وجدانېمېز راضی دگیل دیر. «فلان حالېمېزې اصلاح، فلان ایشیمیزی مکمل قېلماغېمېز و فلان عمللری یاخشېراق اۏخوماغېمېز لازم» یا کی «پک عالم دگیلیک، معرفتیمیز آزراق، بایلېغېمېز آزراق» کیمی سؤزلر عیب سؤزلر دگیل. بلکه بونلار تأثیرلی خیرخواهلېقلار دېر. بدوی اۏلوب یاشایان قارت بابالارېمېز «یۏخسوللوغونو دانان وارلې اۏلماز، دردینی سؤیله‌مه‌ین درمان تاپماز» دئمیشلر. مدنی زماندا یاشایان بیز اۆچۆن بو قدر حقیقتی سؤیلمک یاراسا گرک. جریده و مجلّه‌لرین بحثلری افاده، مدح و تنقید اسمینده اۆچ دۆرلۆ اۏلماغا ممکن. یئرییله بو اۆچ نرسه‌نین هر بیری گرکلی و فائده‌لی دیر. بونلار اۆچۆ بیرلیکده و بیر اساسدا ایشلمگه لازم دیرلر. تنقید ان دۏغرو بیر میزان و داوا دېر. بونا قدر یازمېش نرسه‌لریمیزین بو مادّه‌لردن عبارت اۏلدوغونو اۏخویانلارېمېزېن آنلاماقلارېندا شبهه‌میز یۏخ دور. اگر ده آنلاماغا دیله‌مه‌ینلر اۏلسا بونون اۆچۆن تأسف ائتمکده‌ییک. (۱۸۹۵-۲۱)

روسیه مسلمانلارې حقّینده ۱۸۹۶-جې ایل باشېنا قارشې بو روشده بیر حساب نشر قېلدې:

> ۱۸۹۶-جې ایل باشېندا ۱۸۸۰-جی ایله گؤره مسلمانلار یاخشې نظرلری وار. اهالیده اۏخوماق و بیلمک هوسی ترقّی ائتمیشلیگی «ترجمانـ»ـېن انتشاراتېندان آنلاشېلېر. بوندان اۏن بئش ایل مقدّم روسیه ایچینده و قازان شهرینده دینی کتابلار طبع و نشر ائدیلیر ایدی ایسه ده بونلار عرب لسانېندا درس کتابلارې اۏلوب «ادبیّاتېمېز» دئییله‌بین درجه‌ده دگیل ایدی. عبدالقیوم الناصری افندینین تقویملری ایله مستشرق رادلۏفون «بیلیک» رساله‌سیندن باشقا اهالی آنلایان آنا دیلینده باسېلمېش اثرلر یۏخ حؤکمۆنده ایدی. بو گۆن آنا دیلیمیزده تقویملر، جغرافیا و تاریخ، شعر و لغت، قواعد ترکیّه و حکایتلر، فنی و روس دیلی تحصیلینه مخصوص اثرلر وار. بونلار «ادبیّات جدیده»نین باشلانغېچلارې سایېلماغا لایق دیر. بوندان اۏن بئش ایللر مقدّم درسلرین اصلاحې فکری یۏخ ایدی. «مکتب وار مې؟» -- «وار!»، اما بو مکتب نه روشده اۏلدوغونو سۏروچو یۏخ ایدی. حاضرده اصول جدیده و درسلری اصلاح قېلماقدان بحث ائتمه‌ین ولایت و شهر یۏخ دور. غیمنازیه و دارالفنونلاردا اۏخویان مسلمانلارېن آرتدېغې دا رسمی حسابلاردان معلوم. مسلمانلارېن زاوود و فابریقه‌لری سرمایه‌لی تجارتچیلری آزالمادې بلکه آرتدې. بونلارېن جمله‌سیندن داها آرتېق افکار و فهم عمومینین آرتماغې و یۆکسلمگی اعتبارا آلېناجاق مادّه‌لردن دیرو ملّتین استقبالې و ترقّیسی چریک تنلر بیرله تأمین ائدیلمز. بونون اۆچۆن آقچا و مادّه‌لردن داها آرتېق «فکر» لازم دیر. فکر اۏیانمادان ترقّی ائتمک ممکن اۏلماز. اۏن بئش ایل مقدّم اؤز ائویندن دېشارې چېخمایان فکرلر بو گۆنده عموم حالېنې و عمومی ایشلری آراشدېرماق ایله مشغول دور. ان بؤیۆک ترقّیمیز بو اۏلسا گرک. (۱۸۹۵-۵۰)

«ترجمان» چېخماغا باشلادېغېندان سۏنرا اسماعیل بیگ ایتیل بۏیلارېندا سیاحت ائتدی. «اوفا» شهرینده سلیم گرای میرزا مفتییه یۏلوخدو. سۏنرا قافقازدا و ان سۏن بخارا و تۆرکیستان طرفلرینده یۆرۆب تۆرک و تاتارلار، عموما مسلمانلارېن حاللارې، حیات و معیشتلری بیرله آشنالېق پیدا ائتدی.

مسلمانلارېن آشاغې و آرخادا قالماقلارېنېن سببلرینی آراشدېرماق و بو خسته‌لیکلره بیر چاره ایزله‌مک، عموما اهل اسلامې انقراض فلاکتیندن قورتارماق حقّینده تدبیرلر قېلماق اۆچۆن «مصر»ده عمومی اسلام ندوه‌سی تشکیل قېلماق فکرینه گیردی و بو مقصدی ایله ۱۹۰۷-۱۹۰۸ تاریخلرینده «مصر»ه گئدیب «النهضة» اسمنده عربجه بیر جریده نشر ائتدی. مسلمانلار آراسېندا اصول صوتیه شایع قېلماق قصدی بیرله تۆرکیه‌یه، مصر، حتی هندوستانا قدر گئتدی. 

خلقلر، شرح و حاشیه‌لر، کتاب دیباچه‌لری و مقدمه‌لر، لفظی بحثلر، اعتراض و جوابلار، دینی مناقشه و مذهب نزاعلاری الحاصل اصل اسلام دینی اۆچۆن گرک اۏلمایان نرسه‌لری تحصیل قېلماق اۆچۆن بخارایا سفر ائتدیکلری بیر زماندا اسماعیل بیگ پریشان و داغېلمېش اۏلان خلقلرین بیر فکره یېغېلېب دا «ملّت» اۏلماقلارې و باشقالار قبیلیندن «امّت» اۏلوب یاشاماقلارې، دۆنیادا اعتبار و شرف کسب ائتمکلری اۆچۆن بخارا مدرسه‌لرینده اۏخونان نرسه‌لر دگیل بلکه بۆتۆنلۆکجه باشقا نرسه‌لر لازم اۏلدوغونو آنلامېش ایدی.

اسماعیل بیگــــین مسلکینی و عموم اۆچۆن قېلدېغې عمللرینی بو مادّه‌لره یېغماق ممکن:<br>
۱) جدّیلیک و حقیقت‌پرستلیک. اسماعیل میرزا هر ایشینده حتی لطیفه و مزاحلارېندا دا جدّی بیر آدام اۏلوب معناسېز و فائده‌سیز خیاللاردان فرضلردن پک ایراق ایدی. مسلمانلار آراسېندا چالېشان خصوصا مدرسه شاگردلرینین تحصیل یۏلوندا ذهن صرف ائتمکلری افراط درجه‌ده اۏلسا دا جدّیلیک اؤز عمللری حقّینده محاکمه قېلېب باخماق. بو غریتلریندن استقبالدا بیر فائده اۏلوب اۏلمازلېق حقّینده ذهن یۆرۆتمک اۏلماز ایدی. اسلام عالمینین آرخایا گئتمه‌سی بو محاکمه‌سیزلیک، خیالا وئریلمکلیک، حقیقتی فرضلردن آیېرابیلمه‌مکلیک اۏلموش دور. میلادی ایله اۏن دۏققوزونجو عصرده «یئنی مدنیت» حکم سۆرمه‌یه باشلادې، مغرب خلقلری اۆستلرینه علم گۆنشی دۏغدو. بو سببدن بونلار طبیعت سرلرینی کشف ائدیب، حیات و معیشت یوللارې اۆچۆن پک فائده‌لی اۏلان یئنی نرسه‌لر تاپدېلار. اؤز اطرافلارېنداکی علمی حرکتلره فقط قناعت ائتمه‌ییب بلکه باشقا مملکتلره ده فاتح و تاجرلر، هنرمند و صانعلر، مبشر و میسیونرلر صفتلری ایله داغېلدېلار و پک اولو ایشلر گؤردۆلر. بونلارېن عکسیجه اۏلاراق روسیه مسلمانلارېنېن هنرلری، علم و معارفلری، فصل و کمالاتلارې شرح و حاشیه‌لر اۏخوماقدان، لفظی مناقشه‌لر یادلاماقدان عبارت اۏلور ایدی. بونلار دۆنیا و آخرت اۆچۆن فائده‌لری یۏخلوغو معلوم اۏلان بحثلر ایله مغرور اۏلدولار، علم بازارېندا مفلسلیکلری اعلان ائدیلمیش آداملارې اؤزلرینه «امام» اعتقاد قېلدېلار، یۆز سؤزلرینین دۏخسان دۏققوزو یانلېش و اساسسېز اۏلان مؤلفلر ایله فتنه‌لندیلر. بو دۏغرودا تنبیه ائدیچیلری تحقیر ائتدیلر و اسلام ملّتینین استقبالی حقّینده تمام غفلت اۆزرینده دوردولار. آنا دیللری اۏلموش تۆرکجه حقّینده «اقبح الالسنة» دئییب تعبیر قېلېرلار، بونون اۆچۆن ده مقصودلارېنې عربلره آنلامازلېق و فارسیلره دۆشۆنمزلیک اۏلسادا عربجه و فارسجا یازېب شغللانېر ایدیلر.

عموما مسلمانلار و تۆرکی قَوملر آراسېندا الله تعالی طرفیندن استعداد و قابلیت هبه ائدیلمیش بنده‌لر ظاهر اۏلوب لکن بای بالالارې اؤز آتالارېندان میراث قالمېش بایلېقلارېنې تلف ائتمکلری قبیلیندن بونلاردا بو داد حق اۏلموش قابلیت و استعدادلارې اۏرونسوز یئرلره صرف ائتمک ایله مبتلا دېرلار.

حریری، مشهور «مقاماتـ»ـی ترتیب قېلېب عرب دیلینی تصرف قېلماق دۏغروسوندا نظیرسیز بیر آدم اۏلدوغو دۆنیایا اثبات ائدیلدی. لکن اۏڭغایا دا، گئرییه ده دۏغرو اۏخولان حرفلرینین بیری نقطه‌لی و ایکینجیسی نقطه‌سیز اۏلموش، باشېندان اۏخونسا بیر دۆرلۆ و آخریندن اۏخونسا ایکینجی دۆرلۆ معنالر چېخان «مقامه»لردن اسلام دۆنیاسی یا کی عرب خلقلری اۆچۆن نه فائده گلدی، بونونلا مسلمانلارېن هانسې خسته‌لیکلرینه شفا حاصل اۏلدو؟

بدیع همدانی (ثعالبی سؤزۆنه گؤره) بیر ائشیتمک ایله اللی یۏلدان عبارت بۆتۆن قصیده‌نی حفظ ائدر و بیر کلمه‌سینی یانېلمادان باشېندان آخرینه قدر اۏخویوب چېخار. بو گۆن باشلایېب گؤرمۆش کتابې ائیله اۏل بیر مرتبه گؤرمه‌سی ایله طوتاشندن دؤرد بئش کاغذینی املا قېلېر آلادر ایدی. لکن (ثعالبی تعبیرینه گؤره) بو، دهرین فریدی و عصرین وحیدی، فلک نادره‌سی و همدان معجزه‌سینین بو کمالاتېندان اسلام عالمی یا کی اؤز قومی اۏلموش فارسیلر هانسې بیر ثمره‌نی گؤردۆلر؟ دۏغرو، همدانینین بیر قدر شعرلری وار، نیشابور شهرینده یازمېش «مقامه»سی هم ده بعض بیر رساله‌لری قۏللاردا یۆرۆر. لکن مذکور «مقامه» و رساله‌لرده گؤرۆلمۆش هنری ده «لقلان ثقلان، بقیس بخیس، ستور طیور، شلغم درهم، نظیف کنیف، عامر ظاهر، قفر قطر، ...» قبیلیندن سجعلر دۆزمک، حیات و معیشت یا کی دین و دۆنیا اۆچۆن منفعتی متصور اۏلمایان نرسه‌لر حقّینده ذهن صرف قېلماقدان عبارت دیر.

فائده‌لی خدمت و هر کیم آرزو قېلماغا ضرورت اۏلموش فضیلت، زیرکلیک و استعدادلې اۏلماقدان آرتېق، وار قدر هنرینی جنسداشلارا و ملّت یۏلوندا صرف قېلماقدان عبارت دیر.

اسماعیل بیگ بلکه بدیع الزمان همدانی قبیلیندن زیرک و حریری روشینده مستعد و داهی اۏلمامېش دېر. لکن ملّتیمیزه اۏلان خدمتی هئچ شبهه یۏخ حریری و همدانی خدمتلریندن آرتېق دېر. بونون سببی اسماعیل بیگـــین خیالدان آرتېق حقیقت، ظاهری ایشلره گؤره جدّیلیک مفتونی اۏلماسې، ثبات ایله متانته یاپېشماسې و هر ایشینی اعتدال اۆزرندن آلېب گئتمه‌سی ایدی.

۲) اهالینین فکرینی آچماغی هر نرسه‌دن اؤنده توتماق. اسماعیل میرزانېن بو حقده «ترجمان»دا یازمېش حسابسېز مقاله‌لرینین خلاصه‌سی: «انسانلار و جمعیتلرین هر بیر ایشلری فکره تۏختایار، فکر اۏلمادان (فقط تصادفی اۏلماسا) هئچ بیر مطلوب حاصل اۏلماز. هر ایشین نتیجه‌سی، اۏنو ایشله‌مگه باعث اۏلموش فکر مرتبه‌سی ایله متناسب دیر. فکر اۏلماسا عمل و نتیجه ده اۏلماز» دئمکدن عبارت دیر.

۳) عمومی دیل. یایېلمېش ملّتلر آراسېندا مناسبت و قارداشلېق یاڭارونڭ بیردن بیر سببی هر بیری آنلایان عمومی بیر دیل استعمال قېلېنماغا باغلانمېشلېغې اۆچۆن اسماعیل بیگ بۆتۆن تۆرکی قبیله‌لری آنلایار روشده عمومی بیر تۆرکی دیلی استعمال قېلماغې لازم گؤرۆردۆ.

۴) ابتدائی مکتبلر واسطه‌سی ایله اهل اسلام آراسېندا عمومی تعلیم ایجاد قېلماق و دینی مدرسه‌لری اصلاح قېلماق. بو مسئله‌لر حقّینده «ترجمان»دا نشر ائتمیش نرسه‌لری هر کیمه معلوم «اوفا» شهرینده غربتخانه‌میزده: «آنا دیلیمیزی ساخلاماغېن بیردن بیر چاره‌سی اصول صوتیه ایله اۏخودولان ابتدائی مکتبلریمیزین چۏخالماسې و عمومی اۏلماسې دېر. بونون کیمی مکتبلریمیزی تمام ائدیب چېخان شاگردلرین اؤز دیللریندن آیرېلماق احتماللارې یۏخ، اگر ده بو دۏغرودا مساهله ائدیلسه اوفا و قازان مسلمانلارېنېن پینزه و تامپوف میشرلری قبیلیندن یارېم روسجا و یارېم تۆرکجه بیر شیوه ایله سؤیلشمگه مجبور اۏلاجاقلارېندا شبهه یۏخ» دئییب، سؤیله‌میش ایدی. مشارالیه حضرتلرینین بو فکری دۏغرو دور. دیلی باشلایېب اؤگره‌دیچی بیرینجی درجه‌ده آنالار اۏلسا، ایکینجی درجه‌ده‌کی اؤگره‌دیچیلر ابتدائی مکتبلر و اۏخوماق کتابلارې دېر.

اصول صوتیه و اصول جدیده تاریخینه عائد اۏلدوغوندان آشاغېداکی سؤزلری «ترجمان»دان کؤچۆرۆرۆک:

> ۱۸۸۳-جۆ ایل «باغچاسارای»دا اصول صوتیه‌نی اساس توتوب بیرینجی مرتبه یئنی مکتب تأسیس ائتمیش ایدیک. بئش آلتې ایله قدر بو مکتب خلقلر قارشېسېندا مقبول اۏلمادې. لکن غایت یۆنگۆل و فائده‌لی اۏلان بو اصول سببیندن مکتبده ایکی ایل اۏخوموش صبیلر یازماق، اۏخوماق، حساب و علم حال تحصیل ائدیب چېخدېلار. بو روشده اوشاقلار چۏخالدېقدان سۏنرا یئنی اصولوموزون قیمتی بیلنمگه باشلادې. بو گۆنده باغچاسارایدا سکگیز اصول جدیده مکتبی وار. باشقا غوبیرنا و شهرلرده یۆز قدر یئرده اصول جدیده قبول ائدیلدی. (۱۸۹۵-۵۰)1.

۵) روحانیلر حاللارېنې اصلاح. بو دۏغرودا ترجماندا چۏخ نرسه‌لر یازېلمېش ایدی. نمونه اۏلماق اۆچۆن بیر مقاله‌سیندن بیر ایکی جمله‌سینی کؤچۆرۆرۆک:

> بیزیم کیمی تصوّرسۆز و آخشام یاتدېقدا صاباح دورماغېنې فکر ائتمه‌ین بیر خلق اۏلماسا گرک. هر کیشی اؤزۆنۆن خصوصی ایشلرینی بیر درجه فکر ائتسه ده، بیلیب فکر ائدیچی آز دېر. اما عمومی ایشلر حقّینده فکر ائدیچیلریمیز یۏخ دور. اگر ده اۏلسایدې گؤزه گؤرۆلۆر بیر ایکی ملّی مؤسسه‌میز اۏلور ایدی ... یۏخ دور. 
چیرمز پک آغېر امّا دوامېز هئچ یۏخ دور. جمله‌دن بری خدام حالې دېر. بیر آدامم امام یا کی بیر قریه‌ده خدمت قېلېر. خدمت ائدن وقتده آز مې چۏخ مو فائده گؤرر، قناعت ایله عمر سۆرر، امّا قارتاسا یا کی خسته اۏلسا هر حالدا خدمتیندن چېخېب استراحت ائتمه‌یه باشلاسا و یا خود وفات اۏلوب بالالارې قالسا نئجه گۆن گؤررلر؟ وقفلری اۏلمایان محله‌لرین خادملری ضرورت سببیندن گؤز آچابیلمزلر. محله خادملرینی و عالملرینی احتیاج ایچینده ساخلاماق مسلمانلېغا موافق اۏلماسا گرک. بونون چاره‌سی ایسه عقله بنا ائدیلمیش تدبیر دیر. بونون کیمی حاللار فقط بیر بیزده دییل، بلکه باشقا ملّتلرین ده باشلارېندان اؤتدۆ. اۏنلاردان عبرت آلساق بیزیم حالېمېزا دا چاره تاپېلېر. مدنی ملّتلرده قارا گۆن صاندېقلارې وار. اگر ده لازم رخصتینی آلېب بیزیم عالملریمیز اۆچۆن اۏنون کیمی بیر معاونت صاندېغې تأسیس اۏلونسا ضرر اۏلماز ایدی. البته بو ایش حقّینده مفتیلرین و روحانی اداره‌لرین اجتهاد ائتمه‌لری ضرورت دیر. (۱۸۹۸-۶)

۶) خاتېن قېزلارې اۏخوتماق و یاخشې تربیه قېلماق. «ترجمانـ»ـدا بو خصوصدا اۏلان پک چۏخ مقاله‌لر آراسېندا بیرینین بعض بیر جمله‌لرینی سئچیب بو یئرده گؤرسه‌دیریک:

> مسلمانلار دۆنیاسېندا بعض بیر عجایب حاللار وار دېر کی بونلارېن شریعتدن داها آرتېق جاهلیت اثری و عادت اسیرلیگی اۏلسا گرک. بو عادتلرین بیری قېزلارا تربیه وئرمک و تحصیل قېلدېرماق دۏغروسونداکی اعتبارسېزلېق دېر. ارکک بالالارې اۏخوتماق حقّینده جزئی همّت ائدیلسه ده، قېزلار اۆچۆن علم تحصیل ائتمک لازم دییل دئیه‌ن جاهلی فکره گؤره آزجا دا همّت ائدیلمه‌ییر. (بو سؤز اۏن یئتدی ایل مقدّمکی حاللارا گؤره دیر. ایندی بو فکر پک چۏخ دییشیلدی، پک چۏخ ملّالار حتی قېزلارېنې غیمنازیه‌لره وئریب اۏخوتماغا باشلادېلار. بو مقاله‌نی بو یئره درج ائتمکدن مقصودوموز دا آز فاصله‌ده نه قدر بؤیۆک انقلاب اۏلماغې گؤرمک اۆچۆن دۆر.) قازان، ایدیل و اورال بؤلگه‌لرینده‌کی مسلمانلار قېزلارېنې بیر آز اۏخودارلار، آزجا یازماغې دا اؤگره‌درلر، دینی قاعده‌لردن بیر آز معلومات وئررلر. لکن قېرېم مسلمانلارې، مسلمان قېزلارې اۆچۆن بو قدر اۏخوماغې دا چۏخ گؤررلر. قېرېم قېزلارې مهمات دینیه‌دن فقط جزئی معمولات آلارلار، داهې «قلمـ»ـین نه اۏلدوغونو بیلمزلر. قافقاز و تۆرکیستان طرفلرینه گؤز سالېنسا، قېرېم قېزلارېنېن حاللارې دا شکر ائتمه‌لی دیر. چۆنکی قافقاز ایله تۆرکیستاندا قادېن قېزلارا «قلم» دییل، «کتاب» دا گؤرستمزلر. اۏنلارېن علم و معارفلری کؤنۆلدن حفظ ائدیلمیش بعض بیر دعالاردان عبارت دیر. روسیه مسلمانلارېندا قېز تربیه‌سینین بو درجه‌ده دۆشۆک قالماغېنېن سببی گویا انحرافدان قۏرخماق دېر. بیز مسلمانلار علم و کمالاتېن فسادا، نادانلېق ایله حیوانلېغېن نجاتا سبب اۏلاجاغېنې ظن ائدیریک. ان بؤیۆک بدبختلیگیمیز بونون کیمی نرسه‌لری شریعته اسناد قېلماغېمېزدا دېر. بیزیم قۏنشوموز اۏلان چین مجوسلارې دا قادېن قېزې اۏخوتماماق طرفینده ایدیلر. حتی بونلار «قادېنلارا عقل ده آیاق دا گرک دییل» دئییب آیاقلارېنې رشد ائتدیرمه‌مک چاره‌لرینی گؤردۆلر. چینلی قادېنلار باشقا آداملار روشینده یۆرۆمک نعمتیندن ده محروم دورلار. اگر ده قادېن قېزې اۏخوتمایېچِلارا مئداللار وئریلمک عادتی اۏلسا ایدی، ان قدرلی مئداللار بیزه دییل بلکه چینلیلره وئریلیر ایدی. جاهلیت زمانېندا بیزیم بابالارېمېز تۆرکلر چین مملکتینه قۏنشو اۏلوب، اۏنلارېن مدنیّتی تأثیرلری آلتېندا قالدېلار. اسلام قبول ائدیکلریندن سۏنرا دا چینلیلردن آلمېش عادتلری بۆتۆنلۆکله بیتمه‌دی. «یازماق علمین یارېمې دېر؛ علم تحصیل ائتمک هر بیر مسلمانا فرض دیر» دئین شرعی قاعده‌نی نه باطل ائدیر؟ تۆرک قَومینین فکرینه گؤره بونو باطل ائدن شی چین مدنیّتی دیر. قېزلار یازماق بیلسه‌لر یاد آداملارا محبت خطلری یازارلارمېش. چینلیلر «قېزلارېن آیاقلارې ایشه یاراسا اؤزگه آداملارا قاچېب گئدرلر» دئییب آیاقلارېنې خراب ائتدیلر، یئرییه‌بیلمز شکله گتیردیلر. ائیله اۏلسا بیز ده قېزلارېمېزېن آیاقلارېنې قالیبله‌ییب قۏیایېق دا، یئرییه‌بیلمز ائده‌ییک. آتېن دولاب ایمگاتووی ممکن دئییب، ایندی آت ییگونی ده داشلایایېق می؟ کندین یانماغې ممکن دئییب اۏت یاندېرمایایېق می؟ فقه علمی بیلنلر داها چۏخ شرعی حیله‌لر قېلارلار دئییب فقه تحصیل ائتمه‌یه‌ییک می؟ (۱۸۹۶-۳۶)

۷) تعاون جمعیتلری آچماق و اۏنلار واسطه‌سییله اقتصادی و اجتمای ایشلری ترتیبه سالماق. بو دۏغرودا «ترجمانـ»ـدا یازېلمېش مقاله‌لری اۏخویوچولارا معلوم دور.

۸) ملّی ادبیّاتېمېزې محکم اساسلار ایله قۏروماق ممکن قدر مناسبتسیز شیلردن صافلاماق و ترقی ائتدیرمک. بو دۏغرودا اسماعیل بیگ طرفیندن اۏلموش خدمتلر، تعریف ائتمک درجه‌سیندن اۆستۆن دۆر. گنجلری ادبی رساله‌لر یازماغا و ترجمه‌لر ائتمگه تشویق ائتدی، باسېلېب چېقمېش اثرلری انتقاد ائتدی، اؤزۆنۆن «تجرمانـ»ـېندان آیېرېلېب چېخان چشمه‌لری گؤرۆب بؤیۆک اۆمۆدلره گلدی، بۆتۆن خلق مأیوس اۏموش وقتلرده ده همیشه اۆمۆدۆنۆ اۆزمه‌دی، دیلییزین گلیشه‌جگینه بۏی آتماغېنا هم ده یاشایاجاغېنا اعتقاد قېلېردې. حتی «ادبیّات» تاریخی یازېچېلار اۆچۆن چۏخ سرمایه‌لر حاضرلادې.

«قلم و ادبیّات غریتچیلری» آدې ایله ۱۸۸۸-جی ایل ۱۵-جی جولایدا چېخمېش ۲۳-جۆ عددده بو مضموندا بیر مقاله یازمېش ایدی: غیرت قلمیّه و آثار ادبیّه‌لری ایله آرامېزدا علم، معارف و دیل انتشارېنا سعی و غیرت ائدن معتبر آداملارېمېزېن نام عالیلرینی بیلمک جمله‌میزه بۏرج دور. بیلدیکلریمیزی بیان ائدیریک، بیلمه‌دیکلریمیز حقّینده خبر وئرسه‌لر گؤزل اۏلور ایدی. بو گۆنده‌کی قلم و ادبیّات غیرتچیلریمیز بونلار دېر:

> ۱) فتحعلی میرزا آخوندوف (تفلیس): تۆرکی دیلینده باشلایېب تئاتر رساله‌لری ترتیب و نشر ائتدی. بو گۆن وفات ائتمیش دیر.
> 
> ۲) حسن بی ملیکوف (باکو): روسیه مسلمانلارې آراسېندا بیرینجی مرتبه تۆرکی جریده تأسیس ائدیچی دیر.
> 
> ۳) سعید انسی زاده (تفلیس): «ضیاء قافقاسیه» آدلې تۆرکجه جریده ناشر و محرری و بیر نئچه رساله‌لرین مؤلّفی دیر.
> 
> ۴) جلال افندی انسی زاده (تفلیس): سعید افندی انسی زاده‌نین قارداشې اۏلوب، «کشکول» آدلې جریده‌نین ناشر و محرّری، «مختصر علم حساب» آدلې رساله‌نین مرتّبی دیر.
> 
> ۵) عبدالسلام آخوندزاده (شوشا): معتبر «علم حال» رساله‌سینین محرّری دیر.
> 
> ۶) عمر افندی مکاروف (قوبان ولایتی): قباردی دیلینده بیرینجی مرتبه اۏلاراق علم حال ترتیب ائدیچی هم ده قاضیلېق منصبینده خدمت قېلېچې آدام دېر.
> 
> ۷) عطاء الله بایزیدوف: تۆرکجه و روسجا رساله‌لر، ردیه‌لر مؤلفی اۏلوب، پتربورگ شهرینده آخوند دور.
> 
> ۸) عبدالقیوم ناصروف (قازان): تۆرکی دیلینده تقویملر و بئش اۏن قدر رساله‌لر تألیف ائتمیش دیر.
> 
> ۹) شهاب الدین مرجانی (قازان): قازان شهرینده مدرس دیر. اۏندان آرتېق عربی لسانېندا اثرلری وار دېر.
> 
> ۱۰) حسین افندی غائبوف (تفلیس): شعرلر و آثار ملّی خصوصوندا مجموعه ترتیب ائدیچی دیر. تفلیس شهرینده مفتی دیر.
> 
> ۱۱) مولکای یوماجیقوف (سیبری): شاعر دیر. بیر نئچه شعرلر نشر ائتدیرمیش دیر.
> 
> ۱۲) آلتونسارین (اورنبورگ): قېرغېز-قازاق شاعرلریندن دیر.
> 
> ۱۳) موسی آق جیگیتوف (پینزا): بیرینجی مرتبه‌ده رومان یازېچې دېر (رومانې حسام ملّا آدېندا ایدی).
> 
> ۱۴) ظاهر بیگییف (قازان): بو دا تاتارجا رومان یازېچې دېر.
> 
> ۱۵) عبدالعلام فیض‌خانوف (قازان): تۆرکی دیلینده جغرافیا رساله‌سی ترتیب و نشر ائتمیش دیر.

۱۸۸۸-جی ایلده سایېلماسې لازم اۏلان ادیبلریمیز بونلاردان باشقا دا بیر آز اۏلمایا ممکن. مثلا، سید عظیم شیروانی، هبّت الله ایشان، ابوالمنیخ حاجی، چۏقور قریه‌سینین محمدعلی ایشانېنېن مطبوع و چۏخ گؤزل شعرلری وار ایدی. لکن بونلارېن بعضیلری حقّینده اسماعیل بیگـــه خبر وئریلمه‌میش و بعضیلری اونوتولوب قالمېش اۏلسا گرک.

۱۹۰۶-جی ایل «آغ گل دسته‌سی» آدې ایله بیر قدر ادیبلریمیز اسملرینی، رسملرینی و ترجمه حاللارېنې نشر ائتدی. بو دفعه‌سینده اوّلده سایېلمایان بعض بیر آداملارېن دا آدلارې وار ایدی.

اسماعیل بیگــــین اۏتوز ایل قدر اۏلان خدمتی بورادا رقملر ایله ذکر ائدیلمیش نرسه‌لری میدانا چېخارماق اۆچۆن چالېشماقدان عبارت اۏلدو. بو مادّه‌لرین هر بیری اجتماعی حیاتېنېن شرطلریندن و تنازع بقا قانونونون رکنلریندن اۏلدوغو معلوم دور. بو دۏغرودا اۏلموش خدمتلر ان ثمره‌لی و ان برکتلی حدمتلردن اۏلوب، بو خدمتلرده اۏلانلارې خیر ایله یاد قېلماق و هر وقت حرمتلی توتماق لازم اۏلسا گرک. «خیر النّاس أنفعهم للنّاس».

اسماعیل بیگـــین مصرده عمومی اسلام مجلسی آچماغا گئتمگیندن مقصدی نه ایدی ده، بو مجلسده نه مسئله مذاکره قېلېناجاق ایدی؟

بونو ایسه اسماعیل بیگ اؤزۆ ۱۹۰۷-جی ایل اۏکتۏبر آخرینده مصرده «کۏنشنال» زالېندا اۆچ یۆزدن آرتېق  خلق حضوروندا سؤیله‌میش، اوزون خطبه‌سینده بیان ائتمیش دیر. مقصوده گرکلی یئرلری بیز بو خطبه‌دن انتخاب قېلېب آشاغېدا یازېرېق.

> دنیانېن هر طرفینده اۏلان مسلمانلارېن بیر آرجا اۏلسا دا، فکرلری آچېلماقدا دېر. بونلارېن یوخارې صنفلری اؤز ملّتلری فائده‌سینه خدمت ائدیب، غزته و ژورناللار تأسیس ائدیرلر. بعض یئرده‌کی مسلمان جمعیّت خیریّه‌لر ده آچېلېر. إنسانلېغې سئونلر حضوروندا بو ایشلر یاخشې فاللار دېر. لکن عموم إسلام دنیاسېندا گئریلیک، فقیرلیک و نادانلېق همیشه جکم سۆرۆر.إسلام عالمینده‌کی مدرسه‌لر تنبللر یووالارې اۏلوب قالدېلار. هنر و صناعتلری مۏدادان چېخدې، مال آزالېب، عمومی صورتده فقیرله‌نیب قالدېلار. تجارت دۏغروسوندا مسلمانلارېن قۏللارې پک قېسا، دنیز تجارتینده بۆتۆنلۆکله سهملری ده یۏخ. اۆچ یۆز میلیون سایېلمېش مسلمانلارېن تجارت گمیلری اۏتوزا دا دۏلماز. بئش میلیون آلتېن سۏمایا یئتن بیرجه تجارت شرکتی ده یۏخ. آتا بابالارېمېزدان قالان پک برکتلی تۏپراقلارېمېز، اۏرمانلارېمېز اۏلسا دا، بونلاردان فائده‌لنه‌بیلمه‌ییریک. بو یئرلریمیزین و اۏرمانلارېمېزېن تاپېشلارې باشقالارا گئتمکده دیر. آوروپا و آمریکالاردا شعبه‌لری اۏلان بیرجه تجارتچی اۏلدوغو بیلینمز. دېشارېدا تجارتیمیز اۏلماسا، مملکت ایچینده نه‌دن تجارتیمیز یۏخ؟ ایران و تۆرکیه، مصر و مراکش، هند مملکتینده بؤیۆک تجارتچیلر اؤزگه‌لر دیر. اگر ده بو حالتده دوام ائتسه مسلمانلار اؤز اؤزلرینه بیترلر. مسلمانلارېن بو درجه‌ده گئری حالدا اۏلدوقلارېنېن سببی نادانلېقلارې اۏلسا، بو نادانلېغېن اؤز سببی نه دیر؟ مسلمانلاردان گئری درجه‌ده اۏلموش ارمنی، روم، غروزین، بولغار و یهود، هند مجوسلارې یارېم عصر ایچینده بیزدن اؤتۆب گئچدیلر. بیز مسلمانلار عجب ائدیب بونلارېن آردېندان باخېب قالدېق. بیز ایندی پک ناچار حالدایېق و بونو گیزلتمک وضعیتیمیز یۏخ. تۆرک قَومینی مدنیّت قبول ائتمگه لایق دڲیللر دئمک ممکن دڲیل. تۆرکلرین سمرقند شهرینده اۏلان علمی، مدنی ارثلری بو قَوملرین مدنیّته مستحق قَوملر اۏلدوغونا دلیل دیر. فینلر، مجارلار بو گصنده کامل معناسې ایله مدنی قَوملر دیر. حال بو کی بونلار تۆرکلری ایله قارداشلار دېر. مسلمانلارېن بو گۆن علمسیز، هنرسیز، تنبل و فقیر قالماغېمېزېن سببی استعدادسېز و قابلیّتسیز اۏلماغېمېز دڲیل هم ده مسلمان اۏلماغېمېز دڲیل. إسلام دینی عقله باخېب، سؤز سؤیله‌ییب و ایشه دلالت ائتمیش بیر دین دیر. بلکه بونون سببی بیزیم إسلام دینینی یاخشې آنلاماماغېمېز و إسلام بویورموش روشده یۆرۆمه‌مگیمیز اۏلسا گرک. ایندی ائیله اۏلسا، إسلام دینینی آنلاماماغېمېز و اۏنون تعلیمی بۏیونجا یۆرۆمه‌مگیمیزین سببی نه دیر؟ بو سؤالا جواب وئرمک اۆچۆن بیرجه إنسانېن گۆجۆ یئتمز، بلکه داها چۏخ إنسان یېغېشېب، تحقیق ائتمگه و اۏنا گؤره جواب وئرمگه لازب اۏلار دئیه ظن ائدیرم. بونون اۆچۆن مسلمانلارېن عالملری، معرفتلی و فکرلی آداملارې بیر یئرده یېغېشسېنلار (عموم اسلام مجلسی قورسونلار) و بو مسئله‌نی تحقیق ائتسینلر ایدی.<br>
خطبه‌دن سۆزۆب آلمېش سؤزلریمیز بو قدر دیر. بونا گؤره إسلام مجلسینین خدمتی، باشقالار قبیلیندن کسب و معیشت قېلماقدان، مسلمانلارې إسلام دینی منع ائدیر می یۏخ مو مسئله‌سینی تحقیق ائتمکدن عبارت اۏلاجاق ایدی. لکن بو یئرده سؤیلمگه حاجت اۏلمایان سببلره گؤره بو مجلس اۏلمادې. اسماعیل میرزانېن بو خیرلی املی دنیایا چېخابیلمه‌ییپ قالدې. 

اسماعیل بیگــــین امللریندن بیری آنا دیلینده یا بیر اعدادی یا بیر حقیقی معلملر یئتیشدیره‌جک بیر «دار المعلّمین» مکتبی تأسیس ائتمک ایدی. سۏن ایللرده معارف و ترقیات ملیّه‌میزدن بحث ائدیلمیش وقتلرده حتی خسته‌لیک گۆنلرینده عیادته گلنلره مشار ایله حضرتلرینین «الله‌ـا شکرلر اۏلسون ۳۰-۳۵ ایل مقدّمکی حالېمېز ایله بو گۆنکۆ حالېمېز آراسېندا بؤیۆک بیر آیېرما وار. مترقی و متمدن بیر ملّت اۏلمادېق ایسه ده، تدنّی دَوریندن چېخېب ترقّی دَورینه گیره‌جک قاپېلارې آچماغا استعدادېمېزې گؤرستمگه باشلادېق. بو آز بیر شی دڲیل دیر. ۳۵ ایل مقدّم فکرله‌شدیگیم امللریمدن پک چۏخلارېنېن حاصل اۏلدوغونو بو گۆن گؤرۆب بختیارام. بیر املیم داهې وار کی اۏنو دا گؤرسه ایدیم. بو ایسه «باغچاسارای» شهرینده آنا دیلینده بیر اعدادی مکتب یا که بیر دارالمعلّمین آچېلماغې گؤرمکدن عبارت دیر. إن شاء الله بونو گؤره‌رم. اگر ده گؤرمه‌یین وفات ائتسه‌م، گؤزلریم آچېق قالاجاق دېر.» دئیه سؤیله‌دیگی مروی دیر.

**هندوستان سیاحتی.** 
اصول صوتیه نشر قېلماق اۆچۆن اسماعیل بیگـــین هندوستانا قدر گئتدیگینی یوخارېدا سؤیله‌میش ایدیم. لکن بونون دک اولو بیر غیرت و فداکارلېغې سؤز آراسېندا ذکر ائتمک ایله قناعت ائتمگه کؤنلۆم هئچ راضی اۏلمادې. بونا مجبور اۏلوب بو یئرده آیرې صورتده داهې بیر ایکی یۏل یازېب گئچمگی موافق گؤردۆم.

۱۷۵۱-جی ایل ایدی. بیر اسماعیل «اورنبورگ» یانېنداکی سعید بیسته‌سیندن قالخېب بوخارا آرخالې هندوستانا سفر ائتمیش ایدی. اۏندان یۆز آلتمېش ایل سۏنرا ایکینجی بیر اسماعیل «باغچاسارای» شهریندن قالخېب هندوستانا سفره چېخدې.

بیرینجی اسماعیل اؤز آنلاتدېغېنا گؤره تجارت قصدی و حقیقت حالدا حکومت یومشی ایله سفر ائتمیش و برابرینده حسابسېز چۏخ آلتېن و گۆمۆش آلمېش، دوه ایله بیر نئچه ایللر یۆردۆکدن سۏنرا هیندوستانا یئتمیش ایدی. اما ایکینجی اسماعیل چمدانېنا قېرخ صفحه‌لیک و اۏن تینلیک بیر الفبا ایله بعضی مکتب اسبابلارې سالېب پاراخود ایله گئتدی. هیندوستانا آقتارېلان ماللار آراسېندا پک عزیز و قیمتلی شیلر اۏموش دور. لکن سونکی عصرلرده بو اۏن تینلیک الفبا مرتبه‌سینده قیمتلی و فائده‌لی دَولت و خزینه هیندوستانا گئتمه‌میش اۏلسا گرک. هیندوستان مسلمانلارې شاید بو الفبا نسخه‌سینی موزه‌خانه‌یه قۏیوب دۆنیانېن آزاق گۆنۆنه قدر ساخلارلار. 

اسماعیل بیگ هیندوستان مملکتینه گیرمک ایله «بمبی» شهرینده‌کی مکتبلری زیارت قېلماغا باشلادې. اسلام دۆنیاسېنېن هر یئرینده اۏلدوغو کیمی هیندوستان مسلمانلارېنېن مکتبلری ده خراب و بر باد اۏلدوغونو، عرب حرفلرینه باشقا حرفلر غلبه قېلدېغېنې، باشقا مسلمانلارا گؤره ده هیندوستان مسلمانلارېنېن مکتبلری اصلاح قېلېنماغا محتاج اۏلدوغونو گؤردۆ. «بمبی»ده اۏلان «انجمن اسلام» جمعیتینه حاضر اۏلماغېندان سۏنرا اسماعیل بیگ «بمبی» مسلمانلارېنېن مکتبلری هیجانلې حالدا اۏلدوغونو و اؤز تجربه‌سی ایله بیلدیگی اصولاً گؤره عرب حرفلری ایله اۏردوجا اۏخویوب یازماق قېرخ گۆن ایچینده ممکن اۏلدوغونو سؤیله‌دی. جماعت بونا تعجب ائتدیلر و دېشارېدان بیلدیرمه‌سه‌لر ده، ایچلریندن بو ایشین ممکن اۏلمادېغېنا فکرلشدیکلرینی گیزله‌ده‌بیلمه‌دیلر. 

اسماعیل بیگ معلّملیک ائده‌بیلن بیر آدام تاپېب، اۏنا تعلیم اصولو اؤگرتدی و اۏنو معلّملیک اۆچۆن حاضرلادې. سۏنرا مکتب اۆچۆن بیر بنا تاپېب، اولو هیندوستان مملکتینده ایکینجی مارت ۱۹۱۰ ایلینده بسم الله دئییب اصول صوتیه مکتبی نمونه‌سی آچدې و بیرینجی مکتبین ایکی آیلېق مصرفینی ده اؤز کیسه‌سیندن تأمین ائتدی.

اکبرشاه کیمی امپراطورلری، میر زاهد هروی و محب الله بهاری هم محمود الجونقوری کیمی فیلسوفلارې، فیضی و آزاد کیمی شاعرلری، حمیدالدین کیمی فقیهلری، احمد بن عبدالرحمن کیمی مسندلری، احمد السهرندی و عبدالرشید جونقوری کیمی متصوفلری، رضیه هم ده سکندر بیگم و شاهجهان بیگم کیمی ملکه‌لری، عبدالحی و صدیق حین خان کیمی مؤلفلری، نظام و نوابلارې، رحمت الله و احمد خانلارې، اینجۆ و یفاک ایله تجارت قېلان میلیونرلری ایله سۏن زماندا بۆتۆن اسلام دۆنیاسېنېن اۆستۆنده دوران بؤیۆک هیندوستاندا مسلمانلار آراسېندا بیرینجی اصول صوتیه مکتبی بیزیم اسماعیلیمیز طرفیندن آچېلمېش دېر. بونونلا افتخار قېلماغا هر بیر روسیه‌لی مسلمانېن حقّی وار.

هیندوستان سیاحتی حقّینده اسماعیل بیگ بو سؤزلری سؤیله‌دیگی «اقدامـ»ـدا گؤرۆلدۆ:<br>
«بوندان اۆچ ایل اوّل بعض تحقیقات اجراسی اۆچۆن هیندوستانا گئتمیش ایدیم. معلومونوز دور کی من مکتب دلیسییم. مقصودوم هیندوستان مکتبلرینی گؤرمک و اگر بیر چاره تاپسام اۏرادا دا اصول صوتیه‌نی گؤرسه‌تی، مسلمان مکتبلرینه اۏنو قبول ائتدیرمک ایدی. «بمبی» اوراملارېندا یئریدیگیم وقت مغازه‌لرین اۆستۆنده اینگیلیزجه، آشاغېدا موسوی لسانېنا اۏخشایان بیر روشده یازېلان لوحه‌لر گؤردۆم. مغازه صاحبلری مسلمان ایکن، هئچ بیر یئرده عرب حرفلری ایله یازېلمېش لوحه گؤرۆنمه‌مگینه عجبسندیم. سۏروشسام اول موسوی حرفلرینه اۏخشایان حرفلر هیندوستان مجوسیلرینین اسکیدن گلمیش یازېلارې اۏلوب. هیندوستان مسلمانلارېنېن مکتبلرینده قرآن دا اۏ بُت‌پرستلرین اسکی یازېلارېندا اۏخودولور. عرب حرفلری ایله یازماقدا خلق چتینلیک چکیرمیش. بوندانسا بعضیلری لاتین حرفلرینی قبول ائتمیشلر. «بمبی» ولایتینده ایگیرمی میلیون خلق هامېسې بو لاتین حرفلری ایله یازارلار. بوندانسا الفبانې یۆنگۆللتمگین نه قدر اهمیتلی اۏلماسېنې آنلاماق ممکِن دیر.

**آلماشنغان فکرلری.** یئنی دلیللر ظاهر اۏلماغې و اوزاق تجربه‌لرین مجبور ائتمکلری سببلی علم ایله مشغول اآداملارا فکرلر آشلماشنماق، مسلکلر تغییری هر وقت اۏلموش دور. شخصی بیر منفعت قصدی ایله اۏلمایاندا بو ایش ممدوح و فضیلت سایېلماغا، ثبات و متانته خلاف گؤرۆلمه‌مگه لازم دیر. اسماعیل بیگ حضرتلری ده پک اوزاق وقتلر ملازمت ائتمیش و هر وقت حمایت ائتمیش بعضی بیر فکرلرینی سۏن وقتده داشلادې و مسلکینی یئنیلتدی. بو جمله‌دن «املا» ایله «ملیّت» مسئله‌لرینی سایماق ممکن. اسماعیل بیگ حضرتلری اۏتوز ایل قدر مدت بۏیونجا اسکی املانې حمایت قېلدې و بو دۏغروداکی مخالفلره هر دۆرلۆ جوابلار وئردی و بو مسلکینی غیرت ایله دوام ائتدیردی. اسکی املانېن اصول صوتیه ایله مناسب اۏلمادېغېنداکی یا کی باشقا بیرر سببدن می، آن سۏن عمرۆنده مذکور مسلکینی دفعتا داشلایېب، حرکات علامتینی آرایا قۏیوب یازماغا گیریشدی. بونون کیمی «ترجمان» ظهوروندان باشلایېب روسیه مسلمانلارېنې «تاتار» آدې ایله ذکر ائتدیگی حالدا، ۱۹۰۶-جی ایللردن اعتبارا بونلارې «تۆرک» آدې ایله یۆرۆتمگه باشلادې.

**خدمتلرینی تقدیر قېلانلار.** اسماعیل بیگ وفات اۏلدوقدان سۏنرا تۆرکیه، مصر و سوریه‌ده اۏلان غزته و ژورناللار شاید اظهار حزن و تحسر ائتمیش و اؤزلرینین وظیفه‌لرینی ایفا ائتمیشلر.بو وقتلرده خارجی مطبوعاتېن اداره‌یه گلمه‌مگی سببلی بیزلر بو دۏغرودا بیر شی گؤره‌بیلمه‌دیک. بونون اۆچۆن بیز بو یئرده مک.مه ائدیب اؤزۆ سلامت وقتینده افکار عمومیه‌نین ترجمانلارې دئیه لایق اۏلان ایکی اۆچ اولو إنسانېن شهادتلرینی نمونه ائدیب کؤچۆرۆرۆک.

۱) احمد مدحت افندی. بو ادیبلر شیخی اۏلموش ذات ۱۹۰۹-جۆ ایل جولایېن ۱۹-جۆ گۆنۆنده استانبولدا اۏلموش اولو بیر کنفرانسدا اسماعیل بیگ حضرتلری حقّینده بو مضموندا خطبه سؤیله‌میش دیر:

> «افندیلر! بو آخشام اسماعیل بیگ حضرتلرینی سیزه تقدیم ائتمک ایله مشرف اۏلدوم. اۏ ایسه سیزه ابتدائی تحصیل حقّینده عمومی بیر مقاله تقدیم ائده‌جک دیر. «سؤیله‌ینه باخما، بلکه اۏنون سؤزۆنه باخ» دئسه‌لر ده، سؤیله‌ییچینین اؤزۆنه ده بیر آز باخماق لازم دیر. حقیقت، گرگ کیمین آغزېندان چېخسا دا حقیقت دیر. بونون کیمی اۏلسا دا تقدیر ائدیب، سؤیله‌ییچی آغزېندان چېخان «حقیقتـ»ـین تأثیری آرتېقراق اۏلدوغوندا شبهه یۏخ.<br>
اسماعیل بیگ غصپرینسکی آدېنې سیزین آرانېزدا ائشیدنلر البته چۏخ اۏلور. بو آدام روسیه‌ده ایگیرمی سکگیز ایلدن بری «ترجمان» غزته‌سینی چېخاردېر. روسیه مسلمانلارېنېن بیر بیریندن خبری یۏخ وقتده بو آدام «ترجمانـ»ـې نشر ائتمگه باشلادې و مسلمانلارېن بیر بیری ایله تانېشماقلارېنا، بیر بیریندن خبردار اۏلماقلارېنا سبب اۏلدو. علم و معرفت دۏغروسوندا آرخادا قالدېقلارېنې اؤزلرینه آنلاتدې، ابتدائی تحصیلینین لازم اۏلدوغونو و روسیه‌ده اۏلان مسلمانلار اۆچۆن عمومی بیر دیل لازم اۏلدوغونو اؤز ملّتینه دۆشۆندۆردۆ و خلقلرین گؤنۆللرینه سیندیردی. بو خدمتلر، اسماعیل بیگ اۆچۆن اوجوز دڲیل، بلکه پک باهالې دۆشدۆ. اۏ بو یۏلدا پک چۏخ چتینلیکلر گؤردۆ. تجدد و ترقّینی اؤز منفعتلرینه خلاف گؤرنلر بونا قارشې چېخدېلار. لکن قهرمان اسماعیل بونلارا غالب اۏلدو و اؤزۆنۆن مرادېنې عموما آنلادېپ، افترا و بهتانلاردان سلامت چېخدې.»

۲) جودت بیگ. «اقدام» غزته‌سینین باش محرّری اۏلان بو ذات، اسماعیل بیگ حقّینده اؤز غزته‌سینده بو مضموندا اوزون بیر مقاله یازمېش ایدی:

> «اسماعیل بیگ، بیر گۆن آدېنا آبده اۏتوردولاجاق آدام دېر. عثمانلې تۆرکلریندن اۏلماسا دا، اصلی تۆرک (روسیه‌لی و شمال تۆرکلریندن) دیر. خیالات ایله اوغراشماز. بونون سببیندن بئش مین قدر مکتب تأسیس ائدیلمیش دیر. اؤزۆنۆن تحصیلی بیزده دڲیل. بیزده بونون کیمی آداملار نادر یئتیشیر. بیز همان خیال ایله اوغراشماقدایېق. یازدېقلارېمېز سؤیله‌دیکلریمیز بونا شاهد دیر. بو آدام اؤز دیرشدیگی سببیندن اؤزۆنۆ یئتیشدیرمیش بیر فکر صاحبی دیر. افراط طرفدارې دڲیل. اجتماعی شیلری حیران اۏلماق درجه‌ده دۏغرو محاکمه ائدر. اۏتوز سنه‌دن بری مطبوعات عالمینده اۏلسا دا هئچ بیر کیمسه حقّینده آجې سؤز سؤیله‌دیگی معلوم دڲیل دیر. حمیّت و غیرتینه چیڭ یۏخ، اراده‌سینین قوّتی دمیر کیمی دیر. چهره‌سینه باخسانېز، بؤیۆک بیر متانت صاحبی اۏلدوغونو بیلمک دۏغروسوندا زحمت چکمزسینیز. من بو آدامې چۏخ یاخشې تانېرام. اثرلرینی گؤردۆم. بو جهتدن اۏنا اعتمادېم وار. بو گۆنکۆ علملر و بو گۆنکۆ فنلری تحصیل ائتمک دۏغروسوندا مسلمانلارې تشویق قېلماق و اۏنلارېن فکرلرینی اۏیاندېرماق اۆچۆن نشر ائتدیگی اثرلرینین نظیری بو گۆنکۆ اسلام دیللرینده هنوز نشر ائدیلمه‌میش دیر. فضل اهللرینه بها قۏیابیلمه‌مک خلقلر آراسېندا عادت دیر. بو عادته گؤره باشدا اؤز مملکتینده اۏلان مسلمانلار بونو تقدیر ائتمه‌دیلر. منکرلری چۏخ اۏلدو. میدانا چېخارمېش فکرینی مملکتده اۏلان تعصب اهللری انکار قېلدېلار. چۆنکی متعصبلر فکری ایله بونون فکری آراسېندا بؤیۆک فرق وار ایدی. اسکیلر شرح عبدالله، ایسغوجی، قاضی و باشقالارې بیلیرلر ایدی. شبهه یۏخ بونلار دا یاخشې آداملار ایدیلر، لکن قرون وسطاده عمل ائدیلمیش اصول تعلیمدن باشقادان خبرلری یۏخ، دۆنیانې دۏغرو گؤره‌بیلمه‌ییرلر ایدی. اسماعیل بیگ بۆتۆنلۆکجه چیت قوللردع تحصیل ائتدی و مسلمانلارېن پک درین غفلت ایچینده ا/قلدوغونو گؤردۆ، بونون اۆچۆن اۏنلارې اۏیاتماغا گیریشدی و دیرشدی. «اؤلۆدن دیری چېخارېر» (یخرج الحی من المیت) حکمۆ بو آدام شخصینده تجلی ائتمیشدیر.»

۳) حسن حسنی. رفاعی سلسله‌سینده طریقت شیخی اۏلان بو ذات اؤزۆ نشر ائتدیگی «النیل» جریده‌سینده بو مضموندا بیر مقاله یازمېش ایدی:

> «ازمیر»ده نشر ائدیلن «خدمت» غزته‌سینین ایگیرمینجی ربیع الاولده3 چېخان نسخه‌سینده «باغچاسارایـ»ـدا انتشار ائتمکده اۏلان «ترجمان» غزته‌سینین صاحب امتیازې و محرری، محرر غیور و فاضل مشهور اسماعیل بیگ غصپرنسکی افندینین وفات ائتدیگینی گؤرۆب دچار دهشت عظمای ناگهی اۏلموش ایدیک. زیرا موما الیه اسماعیل بیگ و رفیقیمیزین مبرور خدمتلری مسلم اۏلوب، روسیه‌ده اۏ قدر میلیونلاردان عبارت دین قارداشلارېمېزېن حقیقی خادملریندن دیر. بو زماندا اسماعیل بیگ کیمی خادملر دڲیل، بلکه قۏللارې آزجا قلم توتابیلیب اؤز ملّتلرینه خدمت ائدیچیلرین وفاتلارې دا بیزیم اۆچۆن جسیم بیر خسار سانابیلگه ضرورت دیر. چۏخ شکرلر اۏلسون بو گۆنده اسماعیل بیگ حضرتلرینین اؤز امضاسې ایله ربیع الاوّلین ۲۹-جو گۆنۆنده چېخان «ترجمان» نسخه‌سینی آلدېق. بیر یالان روایت سببیندن پارچالانماغا یئتیشمیش یۆرکلریمیز بیر طرب فرح‌فزا ایله ممنون اۏلدو. اسماعیل بیگــــین خدمات مبروره‌سی عالم اسلامېن بیر قسم عظیمینی منّتدار ائتدیگیندن و هانسې سبب ایله اۏلسا دا «خدمت» غزته‌سینین یانلېش خبری جمله‌نی متأثر و محزون قېلدېغېندان بیزلر، بو یالان شایعاتې تکذیب ائتمک اۆچۆن بو سؤزلری جریده‌میزده تۆرکجه یازماغا مجبور اۏلدوق. (عدد ۴۱۸، ص ۴، ۱۰ ربیع‌الآخر ۱۳۱۲-۱۸۹۴ __ ۹ اکتبر).

**معیشتی و خصوصی حیاتې.** اسماعیل بیگ ذوق سلیم صاحبی اۏلوب ساده‌لیگی سئور و بو سببدن گئییمی، یئمک ایچمگی ساده اۏلور، یازماق بؤلمه‌سی، استراحت و یوخو یرلری یالنېز بیر حجره‌دن عبارت ایدی. یئمگینی اۏرادا یئیر، قهوه‌سینی اۏرادا ایچر و اۏ حجره‌د استراحت قېلار، یوخلایار، یازېلارېنې دا اۏرادا یازار ایدی. مسافر گلسه ده اۏنو قۏناق بؤلمه‌سینده قبول قېلار ایدی. ارته ساعات آلتې-یئتدیده دورار، بیر ساوت قارا قهوه ایچر، اۏندان سۏنرا یازې یازار ایدی. پست آلېندېغېندان سۏنرا مکتوبلارې، غزته‌لری گؤزدن گئچیرر، اهمیتلی خبرلره بۏیالې قارانداش قلم ایله اشارت قۏیار ایدی. بو ایشلری کراواتدا اۏتوردوغو حالدا ایشلر، آلتېندا قاتې نرسه اۏلان کاغاذېنې تئز اۆستۆنه قۏیوب یازار و یازې یازان وقتینده چۏخ ایتوب توتون ایچر ایدی. ساعات اۏنلاردا حجره‌سیندن چېخېب اداره و مطبعه‌خانه‌ده یۆرر، مرتِّبلر و ایشچیلرین خدمتلرینی گؤرر، سۏنرا حجره‌سینه گیریب، کراواتېنا سۆزۆلۆب یاتار ایدی. سلامتلیگی یئرینده اۏلان وقتلرده هر گۆن بیر نئچه ساعاتلارمطبعه ده اۏتورار، ارته بلمه‌سیندن چېخدېغېندا مطبعه‌ده مۏتورلو ماشېنلارېن سسلرینی ائشیتمه‌سه راحاتسېزلانار، ماشېنېن نه اۆچۆن ایشله‌مه‌دیگینی سۏرار، و «مطبعه ماشېنلارېنېن سسلری منیم اۆچۆن گؤزل بیر موسیقی اۏلوب، بۏیاق ایذلری ده چیچک ایذلرینه گؤره ده خۏش دور، مطبعه‌نی نه قدر اوطورسه‌م ده ماشېن سسیندن یۏرولمایارام و بۏیاق ایذیندن دۏیمایارام!» دئیر ایدی.

اسماعیل بیگ اۆچۆن ان بؤیۆک عذاب و آغېر جزا ایشسیز دورماقدان عبارت اۏلماغې اۆچۆن هئچ وقت ایشسیز دورماز، ایشدن گۆجدن یۏرولماغې بیلمز، میدانا گلمه‌سی ممکن اۏلان ایشلری فقط بیر مرتبه اۏلسادا تجربه قېلمامېش قالدېرماز، عموما میدانا گلمکلری قابل اۏلان فکرلر ایله مشغول اۏلور، نه قدر چتینلیکلره اوغراسا دا روحو تۆشمز، امیدی قېرېلماز ایدی. وجودو ضعیف اۏلسا دا متانت و جسارت مدنیه‌یه مالک اۏلوب روحسوزلارا روح و امیدسیزلره امید وئرر، بیر مقصدسیز یۆرمز و معناسېز سؤیله‌مز ایدی. حساس و شفقتلی بیر کؤنۆله مالک اۏلوب، ان کیچیک نرسه‌لردن ده متأثر اۏلور، فقط بو تأثراتېنا غالب گلیر، نه قدر الملی بیر اضطراب و نه قدر قاتې بیر بحران ایچینده قالسا دا اعتدالدان آیرېلماز ایدی. حتی حیاتېنېن سۏن گۆنلرینده و اؤلۆم ایله مبارزه قېلان وقتلرینده ده متانت قلبیه‌سینی ساخلادې و اطرافېنداکېلارا تسلّیلر وئردی. پک بؤیۆک بیر عزّت نفسه مالک اۏلوب، غایت متواضع ایدی. شهرده گرک عمومی و گرک خصوصی هانسې بیر جمعیته اۏلسا دا اۏلسون چاغېرېلسا گئدر، بایلار ایله فقیرلرین تۏیلارېنې آیېرماز ایدی.مملکتینین نه قدر گؤزل عادتی اۏلسا، اۏلارېن هر بیرینی گؤرر، شهرین عمومی حیاتېنا اشتراک قېلار، بیرر یوموش ایله بازارا چېخسا، قهوه‌خانه‌یه گیرر، اۏتورار، قهوه ایچر و خلقلر ایله گؤرۆشر، بعض بیر دۏستلارېنا لطیفه ائتمگی سؤیر ایدی. حقیقی عالملره قارشې هر وقتده کؤنلۆنده پک بؤیۆک و صمیمی بیر احترام ساخلایار ایدی. هانسې جمعیتده اۏلسا دا اۏلسون، وظیفه‌نین تمام اۏماسې ساعتی ایله دوروپ ائوینه گئدر و ارته یاتماغې سئور، یوخویا یاتماقدان اؤنجه پیشمیش سۆتدن یاسالمېش یئنی قاتېق یئمگی عادت ائتمیش ایدی. اتلی، یاغلې و آوروپا اصولوجا حاضرلنمیش یئمکلردن خۏشلانماز، ملّی یئمکلری سئویپ، یئیر ایدی. قېش گۆنلرینده، بؤلمه‌سینده اۏلان اۏجاغې یاخدېرېب قېزېنېب اۏتورار و حاضرکی ائولریمیزده اسکی ملّی اۏجاقلارېن تاپېلمادېغېنا تأسف قېلار، بو اۏجاقلارېن قارشېلارېندا اۏتورماغېن لذّتلریندن بحث ائدر و عموما ملّی عادتلریمیزی سئور و اۏنلارېن آوروپا مدنیّتی تأثیری سببیندن بیرر بیرر یۏخ اۏلماقلارېنا قایغېرار ایدی.

اسماعیل بیگ صنایع نفیسه‌نین قیمتینی تقدیر قېلار، ملّی موسیقینی غایت سئور، آوروپا موسیقیسینی تقدیر قېلماغې ایله برابر شرق موسیقیسیندن لذت آلار، شرق کۆیلرینی دینله‌مگی آوروپا مقاملارېنې دینله‌مکدن آرتېق گؤرر، اۏیونلو تۏیلاردا اۏلاندا «آخساق تیمور دولوسی» «تیمورلنگ مارشې» آدلې کۆیلری اؤزۆ سۏروشوب اۏینادېار و بو ایکی مارش کۆیلرینی و خصوصا قېرېم کۆیلرینی عموما نۏتایا آلدېرېب منگۆ قالماقلارېنې آرزې قېلار، «بو گۆن قېرېم یاشلارې آراسېندا عالی مکتبلری تمام ائتمیش حقوق‌شناسلار، طبیبلر، فیلولوگ و شاعرلر، رساملار وار، ایندی قونسه‌رواتوریا مکتبی بیتیرمیش موسیقی‌شناسېمېز دا اۏلسون، قېرېم مقاملارېنې یاشاتماق اۆچۆن بونا احتیاجېمېز وار» دئییب سؤیله‌یر ایدی.

**خسته‌لیگی و سۏن گۆنلری.** اسماعیل بیگ حضرتلری سۏن ایللرده یۆنگۆل بیر «برونشیت» خسته‌لیگی ایله مبتلا اۏلسا دا ۱۹۱۴-جۆ ایل باشېنا قدر بو خسته‌لیکدن شکایت ائتمز ایدی، بلکه ایشینی ایشله‌یر، یازېسېنې یازار اۏخویار ایدی. یوته‌لی آرتاندان سۏنرا داوالانماغا باشلادې و خسته‌لیگینین گۆجلنمگینه یۏل وئرمه‌دی. مسلمان فراکسیونونا بیر قدر جانلاندېرماق نیّتی ایله فوریه آیېندا «پتروگراد» شهرینه گئدیب، اۏندا سۏغوق اثر ائتمک سببلی «باغچاسارایـ»ـا تمام خسته حالدا قایېتدې. دکترلره مراجعت قېلېب، بیر آی قدر داوالاندې و قېرېمېن دنیز بۏیلارېنا گئدیب ایکی هفته قدر دوروب قایېتدې. یاز باشلانماسې ایله سلامتلنه‌جگینه امید باغلامېش ایدی. جون آخرلرینه قدر «باغچاسارایـ»ـدا قالېب بۆتۆن گۆنلرینی هاوادا یاتېب گئچیردی ایسه ده قېرېمېن گؤزل هاواسې دا، شفالې سولارې و ایستیلیکلری ده فائده وئرمه‌دی. بونون اۆچۆن دنیز هاواسېندان استفاده قېلماق امیدی ایله «استانبولـ»ـا گئدیب گلدی ایسه ده بوندان دا فائده گؤرمه‌دی بلکه تمام خسته حالېندا محترم یوسف بیگ آقچۏرا ایله بیرلیکده قېرېما قایېتدې و بیرینجی دفعه اۏلاراق حالېنېن آغېرلېغېندان بو گۆن شکایت ائتدی.

ایکینجی گۆن بیر فوتوگرافچې چاغېرېب «ترجمان» اداره‌خاناسې قارشېسېنداکې باغچاسېندا اؤز عائله‌سینین افرادې، یوسف بیگ آقچۏرا و «ترجمان» محررلری بیرلیکده اۏلاراق مختلف وضعیتلرده رسمینی آلدېردې. «یاخېندا اوزون بیر سیاحته چېخماق فکرینده اۏلدوغومدان ترجمان هیئت تحریریه‌سی هم ده مطبعه‌سینین فوتوگرافلارېنې برابریمده اۏلماقلارېنې آرزې قېلېرام» دئیه سؤیلندیگیندن یانېندا اۏلانلار شبهه‌یه دۆشمۆشلر و سرلی بیر معنا استخراج ائتمیشلر.

مشار الیه حضرتلرینین خسته‌لیگی اۏ گۆندن اعتبارا گۆجلنمگه باشلامېش و ضعیفلنمیش سسلری ده ۲۴-جۆ جوندان سۏنرا تمام کسیلمیش دیر. «آغ مسجد» شهرینه گئدیب، خسته‌خانادا اۆچ گۆن یاتېب ۲۷-سینده ائوینه قایېتمېش و یازماق بؤلمه‌سینده‌کی کراواتینه یاتمېش دېر. اؤزۆنه باخان دکترلر، حالېنېن امیدسیز اۏلدوغونو اقربالارېنا سؤیله‌میشلر دیر. آگوست آخرلرینده حالې بیر قدر یاخشېلانېب حالت روحیه‌سی اعتدال کسب ائتمیش و هر گۆن بیر ایکی ساعت قدر وقتینی غزته اۏخویوب گئچیرمیش، سیاسی حاللار حقّینده‌کی فکرلرینی ده سؤیله‌میش دیر. فقط بو حال اوزون وقت دوام ائتمه‌ییب، سپتامبر سکگیزینده آغرېسې گۆجلنمیش و امیدینی کسیب، سفر تدارکی گؤرمگه باشلامېش دېر.

**وصیتی و وفاتې.** اسماعیل بیگ حضرتلری سپتامبرېن ۹-جو گۆنۆنده اولادلارېنې چاغېرېب اؤزۆنه مخصوص اۏلان بیر اعتدال و متانت ایله بو مضموندا وصیت سؤیله‌میش دیر.

> سؤیله‌یه‌جک سؤزلریمه دقّت ائدینیز. حالېم آغېر، بونون نتیجه‌سی بو گۆنلرده آنلاشېلېر. مادام کی دۏغدوق، بیر گۆن البته اؤله‌جگیک، سؤزلریمدن متأثر اۏلمایېنېز، دۏغماق طبیعی اۏلدوغو کیمی اؤلمک ده طبیعی دیر. اگر ده وفات ائتسه‌م بو وصیتلریمی یئرینه گتیرمگینیزی آرزې قېلېرام:

> ۱) مزارېم زنجیرلی مدرسه‌سی یانېندا و میڭلی گری خان تربه‌سینین جنوب شرقیسینده بؤیۆک یئرده قازېلسېن.<br>
۲) آلتې یۆز روبلدان ۴۰ روبلونو جنازه‌م دفن قېلېنان گۆندن اعتبارا صدقه اهلی اۏلانلارا بیر آیا قدر صرف ائدیب، قالمېش ۲۰۰ روبلونو بیر مکتب و بیر جامع فائده‌سینه صرف قېلېرسېنېز. <br>
۳) «ترجمان» تقسیم ائدیلمز. اولادلارېم دیریشسینلر و بونون وارداتېندان استفاده قېلسېنلار. «ترجمانـ»ـې سؤندۆرمه‌مگینیزی امید ائدیرم. <br>
۴) مندن سۏنرا «ترجمانـ»ـېن باش محرری حسن صبری ایوازۏف اۏلور، من اۏنا امنیت ائتدیم، اۏغوللارېم سیزلر ده امنیت ائدینیز، اختیارې ایله «ترجمانـ»ـدان گئتمه‌سه اۏنو هئچ کیم اداره‌دن چېخارتماز. <br>
۵) «ترجمانـ»ـدان باشقا ایشلریمی اولادلارېم، دامادلارېم تسویه قېلېرلار.<br>
۶) زینب آدلې یتیم قېزا ۵۰ روبل هدیه وئررسینیز.

سپتامبرېن اۏنوندا گۆن اۏرتاسې ساعات اۏن ایکیلرده اؤز دیلگینه گؤره «یس شریف» اۏخولموش و سۏنرا «بؤیۆک الله‌ـېم! ۶۳ ایل یارېم یاشادېم، بو عمرۆمۆن ۳۵ ایلینی مسلمانلارېن اۏیانماقلارې، تعالی و تکامللری یۏلوندا صرف ائتدیم، ملّتیمین سلامت و سعادتی اۆچۆن الیمدن گلن قدر ایشلرین هر بیرینی ایشله‌دیم یا ربّیم! ای بؤیۆک تانرېم! داهې بیر قدر آرزېلارېم وار ایدی، فقط بونلارا موفق اۏلابیلمه‌دیم، نه اۏلسا دا هر بیریسینین و هر نرسه‌سینین اختیارېندا دېر الله‌ـېم! ...» دئمیش دیر.

بو گۆن گئجه، یانېندا اۏلان بالالارېنې چاغېرېب بیرر بیرر سویمش و بعض بیر اهمیتلی نصیحتلر سؤیله‌میش. بوندان سۏنرا یۆزۆنۆ قبله طرفینه دؤندرمیش، ۱۱-جی سپتامبر ارته‌سینه قدر بو حالتده یاتمېش دېر.

۱۱-جی سپتامبر پنجشنبه گۆنۆ ارته ساعات سکگیزلرده اسماعیل بیگ حضرتلری گؤزلرینی آچېب بۆتۆن اطرافېنا باخدېقدان سۏنرا، سۏن سولاشېنې آلمېش و امانت جانېنې دا قابض الارواحا تسلیم ائتمیش دیر. «رحمة الله تعالی».

قضی الله فینا بالذی هو کائن،<br>
فتم وضاعت حکمة الحکماء.

**جنازه‌سی.** سپتامبرېن ۱۲-جی گۆنۆ جمعه نامازېندان سۏنرا «ترجمان» مؤسسی اۏلان محترم اسماعیلی اوزاتماغا گروه گروه اۏلاراق خلقلر گلیب «ترجمان» اداره‌سی حضوروندا یېغېلمېشلار و دفن رسملرینی اجرا قېلماغا باشلامېشلار و محترم استادېن تابوتی ملّت قۏللارې ایله گؤتۆرۆلۆب «مصلا»، جنازه نمازې اۏخوناجاق اۆچۆن یئره، یۆرمۆشلر، مینی مکتب بالالارې اۏلماق اۆزره ۵-۶ مین قدر آداملار طرفیندن جنازه نامازې اۏخونوب میڭلی گری خان یانېندا اۏلان تربه‌سینه امانت قېلمېشلار دېر.

إنّ الحیات لثوب سوف تخلعه،<br>
وکل ثوب إذا مارث ینخلع.

وفات خبریندن حاصل اۏلان تأثر. اسماعیل میرزانېن خسته اۏلماسې خبری «ترجمان» واسطه‌سییله نشر ائدیلمیش ایدی. لکن افکار عمومیه بونون یاشاماغېنې دیله‌دیگیندن اؤلۆم خبری دییل، بلکه هر گۆن سلامتلیک خبری گۆدر ایدی. مگر ده الله تعالی حکمی ایمیش سلامتلنمک خبری یئرینده تلگراملار بونون وفات خبرینی گتیردیلر. بو محترم پیرلرینین ارتحالې اۆچۆن شمال تۆرکلری و عموما روسیه مسلمانلارې تأسف ائتدیلر و گؤز یاشلارېنې آخدېرېب صمیمی صورتده وداع و تأبین قېلدېلار، خدمتلرینی، عمللرینی ذکر ایله تعزیه‌لر و مرثیه‌لر سؤیله‌دیلر. استاد الادباء اۏلان بو ذات «خلق ایله قاتېشماغېنېز بو روشده اۏلسون کی آرالارېندا اۏلان وقتینیزده اۏنلار سیزی سئوسینلر و آیرېلدېغېنېزدان سۏنرا سیزین اۆچۆن آغلاسېنلار» معناسېندا ۏلان حکمتلی سؤزه مصداق اۏلدو. روسیه اسلاملارې آراسېندا بو گۆنه قدر اسماعیل بیگ درجه‌سینده عمومی حرمت ایله اوزادېلمېش آدام اۏلدوغونو بیلمه‌ییریک.

غزته و ژورناللاردا نشر ائدیلمیش مرثیه‌لردن باشقا، «شورا»دا باسېلماق اۆچۆن دئیه گلنلر آراسېندا امام و مدرس محمد شاکر احمد ولی اۏغلو فیضی، «تاشکند»ین میر محسن افندی شیر محمد اۏغلو، حنیفه عصمت خانېم، «کرکیـ»ـده عبدالخبیر عبدالله اۏغلو، «سمرقند»ده صدیقی، «ایرقوتسکیـ»ـده معلم حبیب الله عابدۏف، قازاندا واقف الجلالی. فقط یئر اۏلماماق سببیندن بو اثرلری باسابیلمه‌دیک. صاحبلریندن عذر اؤدۆنۆرۆک. 

**رضاءالدین فخرالدین**