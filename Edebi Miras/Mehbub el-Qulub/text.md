بسم الله الرّحمن الرّحیم
<br>
حمد آڭا کیم ذاتی‌غه حمد آنچا کیم سزاواردور، آیتسا بۏلماس و ثنا آڭا کیم احسانی‌غه ثنا آنچا کیم ییری باردور، بیتسا بۏلماس. ذاتی جمیع کمالات صفاتی بیله موصوف، صفاتی‌دین مجموع کمالات کشف اهلی‌غه مکشوف. تنزیهی تیل شرح قېلوردین مبرا، تقدیسی ایل وصف ایتاردین معرا. عظمتی باغی‌دا سپهر دوار بیر نیلوفردین کم و قدرتی آلیېدا نجوم ثابته و سیاره اۏل نیلوفر یۆزی‌دا بیر نیچه قطره شبنم. نیلوفر یۆزیکا شبنم ساچقوچی اۏل و شبنم سویی‌دین نیلوفرزار بلکه گلستان ارم آچقوچی همۏل. بی‌نیازلېغی جنبی‌دا چرخ نگون بیر گدای نیازمند و چاره‌سازلېغی آلیېدا دهر بوقلمون بیر بیچاره عجز پیوند. وجودی ملاحظه‌سی‌دا آفرینش ناموجود، ذاتی مطالعه‌سی قاشی‌دا اولین و آخرین بودی نابود. خوان احسانی تیکراسی‌دا عالی شان شاه‌لار رزق‌غه سایل و علم بی‌پایانی تعقلی‌دا عالی مکان آگاه‌لار جهل‌غه قایل. قهارلېغی صرصری اوچورورغه ثابت و سیار نسترن‌نیڭ ساچیلغان یافراغ‌لاری، جبارلېغی قویونی ساوورورغه دهر غدار بیت الحزنی‌نیڭ تؤکۆلکان تۏفراغ‌لاری. یۏقنی بار قېلماق و بارنی یۏق قېلماق آنېڭ قدرتی‌غه آسان. بار و یۏق، یۏق و بار آنېڭ احسانی‌دین امیدوار و قهری‌دین هراسان. بیر آووج تۏفراغنی ملکوت خیلی‌دا خلافت تختی‌دا اۏلتورغوزماق آڭا یاراشور و یېل‌لار ملائکه مقربین‌غه پیشوالېق قېلغان‌نیڭ بوینی‌غه لعنت طوقی اۏل سالا آلور.
<br>

<br>
قطعه
<br>
قادری کیم قدرتی‌دین مونجا یۆز امر غریب،
<br>
بۏلسا بیر ساعت‌دا موجود آندېن ایرماس‌دور عجب!
<br>
اۏن سیکیز میڭ عالم و آدم یاراتېب ایلاماک،
<br>
بیر کیشینی آفرینش دفتری‌دین منتخب.
<br>
اول قېلا آلور آڭا کیلدی مسلم بو امور،
<br>
گر اؤزی ایردی مسبب‌لیک بو بۏلدی سبب.
<br>

<br>
سبحان ذی الملک و الملکوت سبحان ذی القدرة و الجبروت جلت الاؤه و عمت نعماؤه و لا اله غیره. درود نامعدود اۏل محبوب عاقبت محمودغه کیم حق تعالی آڭا آنچا قرب و منزلت بیردی کیم عالم و آدم وجودی‌دین مقصود آنېڭ وجودی ایردی. خجسته طینتی روح پاک‌دین طاهر و فرخنده خلقتی عناصر ترکیبی‌دین پاک ایرکانی ظاهر. عناصری‌نیڭ یئلی مسیح انفاسی و تۏفراغی یعقوب کؤزی‌نیڭ توتیاسی و سویی خضر چشمه‌سی‌نیڭ زلالی و اۏتی کلیم درختی‌نیڭ ناری اشتعالی. بو عناصرنی روح پاک دیسا ییری بار و روحی‌غه روحی فداک دیماک سزاوار. طایر سدره‌نشین براق برق کامی و سایر روح الامین‌نیڭ علوی خرامی. افلاک شبستانی یۆزی بهاری‌دېن گلشن و ملائک عیونی رخشی غباری‌دېن روشن. کلامی شأنی‌دا و ما ینطق عن الهوی و نطقی بیانی‌دا ان هو الا وحی یوحی اسرار الهی‌غه ذاتی امین عنایت نامتناهی‌دین آتی رحمة للعالمین:
<br>

<br>
مثنوی
<br>
ایکی گیسوسی ایکی لیلة القدر،
<br>
بو یڭلېغ ایکی لیل ایچرا یۆزی بدر.
<br>
بو لیل و بدر اۏلوب شمع شبستان،
<br>
عذاری‌دین خوی آندا کوکبستان.
<br>
بو کوکب‌لاردېن ایلاب تیڭری موجود،
<br>
نبوّت معشری‌غه دور مقصود.
<br>

<br>
نبوت سپهری‌دا قویاش ایرکانی معلوم و مصاحب‌لاری شأنی‌دا اصحابی‌کا نجوم صلوات الله علیه و علی اله و اصحابه الی یوم الدین.
<br>
اما بعد فقرانیڭ گدائی و غرائب مستوره‌لاری‌نیڭ چهره گشائی الفقیر الحقیر علی شیر الملقب بالنوائی غفر ذنوبه و ستر عیوبه مونداق عرض قېلور و اداسېن اؤزیکا فرض بیلور کیم بو خاکسار پریشان روزگار شباب اوانی‌نیڭ بدایتی‌دین کهوات زمانی‌نیڭ غایتی‌غه‌جا دوران واقعاتی‌دېن و سپهر گردان حادثاتېدېن و دهر فتنه‌انگیز بوقلمونلوغېدېن و زمانه رنگ‌آمیز گوناگون‌لوغی‌دېن مدّت مدید و عهد بعید هر نوع طریق و صورت‌دا قدم اوردوم و هر طور سلوک و کسوت‌دا یۆکۆردۆم و اؤزۆمنی یخشی یامانلار خدمت و صحبتی‌غه ییتکۆردۆم گاه مذلت و عنا ویرانی‌دا شیون کؤرکۆزدۆم و گاه عزت و غنا بوستانی‌دا انجمن تۆزدۆم.
<br>

<br>
مثنوی
<br>
گهی تاپتېم فلک‌دین ناتوان‌لېق
<br>
گهی کؤردۆم زمان‌دین کامران‌لېق
<br>
بسی اېسېغ ساووغ کؤردۆم زمان‌دا
<br>
بسی آجېق جۆجۆک تاتتیم جهاندا
<br>

<br>
افلاس هنگامی‌دا و ناتوانلېغ یعنی فلاکت و نامرادلېغ ایّامی‌دا گاه علم مدارسی‌دا صف نعال‌دا ییر توتتوم و گاه عالمان مجلسی‌دا علم نوری‌دېن کؤڭلی یاروتتوم گاه انقیا مساجدی‌دا، آلار قدمی ییتکان ییرکا، یۆز قۏیدوم و سجده کثرتی‌دن ماڭلاییم تیری‌سین سۏیدوم گاه صفا خانقاهی اهلی ابریقی‌غه سو قۏیماق بیله ارجمند بۏلدوم و فنا دیری خیلی سبوکش‌لیکی‌دین سربلند بۏلدوم. گاه لئیم‌لار آلیېدا خوارلېق و گاه رذیل‌لار آلیېدا بی‌اعتبارلېق کؤردۆم. گاه عشق کویی‌دا بی‌باک‌لیک و آدمی‌کش پری چهره‌لارغه هلاک‌لیک دست بیردی و گاه جنون محله‌سی‌دا ارزال بۏینوم‌غه سیلی آوردی و اطفال باشېم‌غه تاش یاغدوردی. گاه شهریم اهلی ستمی‌دین غربت‌غه تۆشتۆم و غریب خلایق‌غه قۏشولدوم و قاووشتوم گاه جبال قلّه‌سی آرام گاهېم بۏلدی و گاه صحرا ایتاکی پناهیم بۏلدی گاه بو شدّت‌لاردین عزم وطن قېلدېم و خمول زاویه‌سین نشیمن قېلدېم و گاه غربت‌دا علیل و غریب ایل‌کا ذلیل بۏلدوم و گاه عزیزلار خدمتی‌دین اؤزۆمنی بهره‌مند و سؤزۆمنی دلپسند تاپتېم.
<br>

<br>
رباعی
<br>
گردون مڭا گه جفا و دونلوق قېلدی
<br>
بختیم کیبی هر ایشدا زبونلوق قېلدی
<br>
گه کام ساری راهنمونلوق قېلدی
<br>
القصه بسی بوقلمونلوق قېلدی
<br>

<br>
اما شغل و کارانلېغ چاغی‌دا و کؤڭل ملکی و خلق هجومی بۏلغانی‌دا گاه امارت مسندی‌دا اۏلتوردوم و حکومت محکمه‌سی‌دا دادخواه سۆردۆم و گاه پادشاه نیابتی‌دا تقرب تۆزدۆم و نظاره‌گر ایل‌کا اؤزۆمنی کؤرکۆزدۆم. گاه مکرمت ایوانېن مکان قېلدېم و اکابر و اشراف‌نی تعظیم یۆزی‌دین میهمان قېلدېم و گاه نشاط باغی‌دا بزم طرحی سالدېم و ساقی و مطرب بزم و سماعی‌دېن بهره آلدېم. گاه سلاطین مخالف‌لاری‌دا آراغه کیردیم و منازعت‌لارین موافقت‌غه قرار بیردیم. گاه حرب معرکه‌سی‌غه اؤزۆمنی سالدېم و جهل و نادانلېق تهمتین بۏینومغه آلدېم و گاه خیرات اهلی‌غه اؤزۆمنی قاتتېم و هر نوع خیر بقعه‌لاری تۆزاتتېم. آنداق کیم سعییم‌دین رباط‌لار بۏلدی و آندېن مسافرغه نشاط لار بۏلدی.
<br>

<br>
بیت
<br>
دماغېما تۆشۆبان کؤب تصور و پندار،
<br>
اؤزۆمنی جاه و اولوغلوق‌غه ایلادیم اظهار.
<br>

<br>
بو مقدمات‌دېن مقصود بو کیم هر کوی‌دا یۆکۆرۆب‌مین عالم اهلی‌دین هر نوع ایلکا اؤزۆمنی ییتکۆرۆب‌مین و یخشی یامان‌نیڭ افعالین بیلیب‌مین و یامان یخشی خصلت‌لارین تجربه قېلېب‌مین. خیر و شردین، نوش و نیش کؤکسۆمکا تیکیلیب‌دور و لئیم و کریم زخم و مرهمین کؤڭلوم درک ایتیب‌دور. زمان اهلی‌دین بعضی اصحاب و دوران خیلی‌دین بعضی احباب که بو حال‌لاردین خبرسیز و کؤڭل‌لاری بو خیر و شردین اثرسیزدور.
<br>

<br>
قطعه
<br>
نی بیلکای اۏل کیشی کیم شهد و می نی تانمایدور،
<br>
که وصل و هجر کیبی اۏل جۆجۆک دورور بو آجېغ.
<br>
بیلۆر ذلیل مسافر که پویه ایلاردا،
<br>
قوم و توزاڭ یومشاغ، تاغ و خاره دور قاتېغ.
<br>

<br>
بو نوع اصحاب و احباب‌غه انتباه قېلماق و آلارنی بو حالت‌دین آگاه قېلماق واجب کؤرۆندی که هر طائفه خصالی‌دین وقوف‌لاری و هر طبقه ایلی‌دین شعورلاری بۏلغای که مناسب ایل خدمتی‌غه شتاب قېلغای‌لار و نامناسب ایل صحبتی دین اجتناب واجب بیلکای‌لار و باری ایل بیله مخفی رازلاری‌دېن سؤز دیماکای‌لار و شیاطین انس مکر و فریبی‌دین بازی ییماکای‌لار.
<br>
و هر نوع ایل صحبت و خصوصیتی که آلارغه هوس بۏلغای بو فقیر‌نیڭ تجربه‌سی آلارغه بس بۏلغای. چون بو مقالات‌نېڭ قلوب‌غه محبوب‌لوغی معلوم بۏلدی، آڭا محبوب القلوب آت قۏیولدی و بو بیتیلکان فوائدنیڭ کیفیتی چون بیلیلدی، آنی اۆچ قسم قېلېلدی.
<br>
اولغی قسم سائر النّاس‌نیڭ احوال و افعالی‌نیڭ کیفیتی
<br>
ایکینجی قسم حمیده افعال و ذمیمه خصال خاصیتی
<br>
اۆچۆنجی قسم متفرقه فوائد امثال و صورتی.
<br>
امید اۏل کیم چون اۏقوغچی‌لار دقّت و اعتبار کؤزی بیله نظر سالغای‌لار و هر قایسی اؤز فهم و ادراک‌لاری‌غه کؤرا بهره آلغای‌لار، بیتیکۆچی‌کا هم بیر دعا بیله بهره ییتکۆرکای‌لار و روحینی اۏل دعا روحی بیله سیوۆندۆرکای‌لار.
<br>
اوّلغی قسم خلایق احوال و افعال و اقوالی‌نیڭ کیفیتی‌دا و اۏل قېرق فصل‌دور.
<br>

<br>

<br>
اوّلغی فصل
<br>
عادل سلاطین ذکری‌دا
<br>
عادل و عاقل پادشاه عباد الله‌غه ظل الله، خلافت ملکی آنېڭ فرمانی‌دا انی جاعل فی الارض خلیفة آنېڭ شأنی‌دا. بو کیم عادل پادشاه رفعتی تعریف‌دین بئییک‌راک ایرۆر، ولدت فی زمن السلطان العادل آندېن خبر بیرۆر. اۏل که آنېڭ ذاتی بیله مباهی‌دور کونین دیب‌دۆر که عدل ساعة خیر من عبادة الثقلین. عادل پادشاه حق‌دین خلایق‌غه رحمت‌دور و ممالک‌کا موجب امنیّت و رأفت. قویاش بیله ابر بهار دیک قارا تۏفراغدېن گل‌لار آچار و ملک اهلی باشی‌غه آلتون بیله دُرلار ساچار. فقرا و ناتوان‌لار آنېڭ رفق و مداراسی‌دین آسوده، ظلمه و عوان‌لاری آنېڭ تیغ سیاستی‌دین فرسوده. حراستی‌دین قوزی بؤری خوفېدېن ایمن و سیاستی‌دین مسافر قراقچی وهمی‌دین مطمئن. رأفتی‌دین هر مکتب‌دا اطفال غوغاسی و محافظتی‌دین ضعفا حمامی‌دا آلارنیڭ علالاسی. هیبتی‌دین یۏل‌لار قراقچی‌دېن خالی و قۏل‌لار تۏلا. اولوس مالی ضبطی‌دین عمل‌دارلار قلمی سینوق و ستمکارلار عَلَمی ییقوق. جدی‌دین مساجد جماعت اهلی‌دین مملو و مدرسه‌هادا بحث و جدل خیلی‌دین غلو. قصاصی تیغی‌دین اۏغری ایلیکی ایل مالی‌دېن کوتاه. انتقامی بیمی‌دین قاطع طریق حالی عدم بیابانی‌دا تباه. تۆن‌نیڭ کؤبی دکان‌لاردا سودا اۆچۆن شمع و اوباش کوچه گشتی‌دین کؤڭل‌لاری جمع. شام‌دین تا سحر خانقاه‌لار ایشیکی آچوق و خلوت‌لار عبادت نوری‌دین یاروق. شهردا کوی‌لار پاسبانی اۏل و یازی‌دا قۏی‌لار شبانی اۏل. رعیت‌غه سرا و باغ آندېن معمور و سپاهی‌غه کام و فراغ آندېن موفور. کیجه‌لار اتراک ضعفاسی ایشی اورغوشتک و اطفال ورزشی آق سۆنکاک. عجوزلار چرخ اۆنی مدی بیله آنېڭ دعاسیغه نغمه‌ساز و کنیزلار ماموق ساپاماق گوسی اۆنی بیله آنېڭ آلقېشی‌غه نغمه‌پرداز. فقرا ایشی آڭا هم دعا هم نازش، آنیڭ دأبی فقراغه هم سخا هم نوازش. آچ‌لار غذاسی بذل و عطاسی خوانی‌دېن، یالانغاچ‌لار لباسی خزانه لطف احسانی‌دېن. ملک باغېن معمور قېلورغه ابر سیراب، ملک اهلی کؤزین یاروتورغه مهر جهان‌تاب. اوزکا ملک‌نیڭ رعایا و خلقی آنېڭ آرزوسی‌دا، یانا کشور مظلوم‌لاری آنېڭ عدل دعاسی گفت و گوسی‌دا. یخشی آته‌غه عالمان ایشی رسائل ترتیب و یخشی صفاتیغه شعرا ورزشی قصاید ترکیبی. مغنی‌لار اشتغالی ثناسی اۆچۆن سرود تۆزماک و مصنف‌لار مقالی دعاسی آهنگی‌دا نغمه کؤرکۆزماک. خلق رضاسی‌دېن حق رضاسی‌غه طالب، دادخواه سۏراردا سۏروغ کۆنی وهمی کؤڭلی‌کا غالب.
<br>

<br>
مثنوی
<br>
اولوس پادشاهی و درویش‌وش،
<br>
آڭا شاهلېق‌دېن کیلیب فقرخوش.
<br>
جهاندارلارغه سپهر اشتباه،
<br>
ولی اهل فقر آلیېدا خاک راه.
<br>
جهان ملکی آلیېدا خاشاک جا،
<br>
ولی بیر کؤڭل ملکی افلاک جا.
<br>
باری بی‌نوالار نواسازی اۏل،
<br>
همۏل نوع کیم شاه ابوالغازی اۏل.
<br>
کیلیب عین انسان و انسان عین،
<br>
جهان وارثی شاه سلطان حسین.
<br>
که تا بۏلسا گردونغه دوارلېق،
<br>
آڭا باقی اۏلسون جهاندار‌لېق.
<br>
خلایق‌غه بو شه‌دین اۏلسون نشاط،
<br>
دمی بۏلماسون خالی آندېن بساط.
<br>

<br>

<br>
ایکینجی فصل
<br>
اسلام پناه بیک ذکری‌دا
<br>
مونداق شاه‌غه مسلمان بیک، نبی خدمتی‌دا تؤرت یاردېن بیری دیک. نامرادلارنیڭ پناهی، پادشاه‌نیڭ دولتخواهی. شاه‌غه دنیادا چین سؤز دیکۆچی و آنېڭ آخرتی غمینی ییکۆچی. یامان‌لار آندېن هراسان، یخشی‌لار دشوارلېغی آندېن آسان. ایل مالی طمعی کؤڭلی‌دا نابود و عیالی خیالی ضمیری‌دا ناموجود. مرادی رعایا امنیّتی و مقصودی برایا جمعیّتی. اۏل مسلمانلارغه رضاجوی و مسلمانلار آڭا دعاگوی اؤزی‌نیڭ ذاتی تۆزۆک و سعیی شاه ایشیکی‌دا تۆزۆک‌لۆک. شاه ایشیکی مونداق بیک‌دین خالی بۏلماسون و دولت‌نیڭ اؤزکالارکا انتقالی.
<br>

<br>

<br>
اۆچۆنجی فصل
<br>
نامناسب نایب ذکری‌دا
<br>
یالغانچی خودنما نایب نسبتی، مسیلمه کذّاب ملّتی. نبوّت تهمتین اؤزی‌کا سالغان جبریل و وحی‌دین دیکانی باری یالغان. موڭا هم شاه خصوصیّتی اظهاری، غیر واقع و یالغان باری. یالغان حکم ییتکۆرۆریغه سبب حرص مذموم. نیمه آلوردا یالغان آڭا چین اۏرنېغه، مسلمان‌لارغه نقصان آڭا دین اۏرنیغه. یالغان باری‌دا چین دیماکی محال، رشوت آلوردا اؤزکا سؤز دیب اما کؤڭلی‌دا اؤزکا حال. مونداق نائب که بیر بۏلماغای فعل و قولی، شاه ایشیکی‌دین کم بولغانی اولی.
<br>

<br>

<br>
تؤرتۆنجی فصل
<br>
ظالم و جاهل و فاسق پادشاه ذکری‌دا
<br>
عادل پادشاه کؤزکۆ و بو آنېڭ اۆجه‌سی‌دۆر، اۏل یاروق صبح بو آنېڭ قاراڭغو کیجه‌سی‌دور. ظلم آنېڭ کؤڭلی‌کا مرغوب و فسق آنېڭ خاطری‌غه محبوب. ملک بۏزوغلوغی‌دېن ضمیری‌غه جمعیّت، اولوس پریشانلېغی‌دېن خاطری‌غه امنیّت.
<br>
آبادلار آنېڭ ظلمی‌دین ویرانه، کبوتر طاقحه‌لاری جغدغه آشیانه. باده سیلی چون بزمی‌دا طغیان قېلېب، اۏل سیل ملک معموره‌لارېن ویران قېلېب. سوجی خانه‌سی‌غه فرش مسجد رواقی تؤکۆلکانی‌دین و کؤب‌لاری باشی‌غه خشت محراب طاقی ییمرۆلکانی‌دین. اگر قان تؤکماک آڭا پیشه، کیم که جانی بار آڭا اندیشه. اگر شرب‌غه مشعوف، کوی و کوچه مسلمان‌لارغه مخوف. اگر فاسق بۏلسا و بد فعال، ایل عرضی و عیالی‌غه آندېن بیم نکال و اگر ستیزه روی بۏلسا و خودرأی، مشفق نوایی جانی‌غه وای. اؤز ناشایستی اؤز آلیېدا خوب، ایل معقولی آڭا مردود و معیوب. کؤب خدمت آز سهو بیله آلیېدا نابود، کؤب حق آز خطا بیله ایلایی‌دا ناموجود. خطا رأیی اوڭ کیلماسا دخل‌سیزلارغه شرکت، بلکه نقیض توتقانلارغه تهمت. ناصواب خیالی تۆز چېقماسا شرکتی یۏق‌لارغه عتاب، بلکه خبری یۏق‌لارغه عذاب. حیات سویېن آغو دیسا مسلم توتماغان گنهکار، قویاش نورېن قاراڭغو دیسا تحسین قېلماغان تیره روزگار. اؤز جانبی‌دین قطره‌نیڭ دریاچه حرمتی و ذرّه‌نیڭ بیضاجه قیمتی. ایل طرفی‌دین مال عالم، بیر قارا پول‌دین کم و فدا قېلغان جان عزیز، آنچا یۏق که بیر پشیز. قارا قوزغون‌نی آق تۏیغون دیسا قازنی یخشی آلور دیماکان مقصر، یاروق کۆن‌نی تیره تۆن دیسا سها کؤرۆنادۆر دیماکان مدبر. چین دیر ایل‌کا جان خطری، خیرغه دلالت قېلغوچی‌غه اؤلۆم ضرری. حق آنېڭ قاشی‌دا باطل، خردمند آنېڭ عقیده‌سی‌دا جاهل. ایل‌دین کؤڭلی‌دا کینه‌سی، مخفی خزینه‌سی‌نیڭ دفینه‌سی. قتل اۆچۆن جان بیرماک شعاری، ایل مال و جانی‌غه قصد شهکاری. بو یامان پادشاه که بۏلغای وزیری هم یامان، آنداق که فرعون نیابتی‌دا هامان.
<br>

<br>
بیت
<br>
ایلا کیم بۏلغای مدد شهبازغه هم جعفری،
<br>
یا وبایی خلق‌غه طاعون هم اۏلغای بر سری.
<br>

<br>
تیڭری مونداق بلالارنی عدم جاهی‌دېن وجود تختگاهی‌غه کیلتۆرماسۆن و یۏقلوق زندانی‌دېن بارلېغ شهرستانی‌غه ییتکۆرماسۆن.
<br>

<br>

<br>
بیشینجی فصل
<br>
وزرا ذکری‌دا
<br>
وزیر وزر‌دین مشتق‌دور و بو فعل آنېڭ ذاتی‌غه أحق و لایق. بو ایشنی پسندیده قېلغان آصف ایرمیش، کیم نگینی نقشی قد رحم الله من انصف ایرمیش. همانا که آصف باردی و انصاف گوهرین بو ناانصاف‌لار آراسی‌دېن چېقاردی. کیشی اؤزین اگرچه ییل دیک هر یان سالغای أصفانی بو خاکدان‌دېن قایدا تاپا آلغای. دهر آلیېدا بیر آو که اصف نهاددور، بیلکای که سلیمان تختی بر باددور. بو ظالم‌لار ملک‌نی برباد بیرکۆچی‌دۆرلار و ملک اهلی یېغېشتورغان‌لارېن بیتیرکۆچی. اولی اول که بولار ذکری‌دا کیشی خامه سۆرماکای و بو خامه دیک قارا یۆزلۆک‌لار آتېن قلم تیلی‌کا کیلتۆرماکای. زهر بیریب بیمار اؤلتۆرکۆچی طبیب‌لېق بولارغه نصیب، زور بیله اؤلتۆرکۆچی یخشی‌لار بولارغه کؤرا ترک طبیب. بو ایکی خیل‌دین هر بیری بیر افعی، شاه‌غه واجب‌دور بولارنیڭ دفعی. بولار جمله‌سی چیان‌لار، خلایق‌غه ییتکۆزۆردا زیان‌لار. کلک‌لاری نوکی عقرب نیشی، رعیت جانی‌غه اۏل نیش تشویشی. نیجه مونداق نیش مظلوم‌لارغه سانجېلغای، امید اۏل کیم باش‌لاری اجل تاشی بیله یانجېلغای.
<br>

<br>
قطعه
<br>
بولاردېن گر اعلا گر ادنی دورور،
<br>
که آندېن خلایق‌غه ایذا دورور.
<br>
شه اؤلتۆرماک اولی‌دور اۏل ایلنی بات،
<br>
که دیب‌دۆر نبی اقتلوا الموذیات.
<br>

<br>

<br>
آلتېنجی فصل
<br>
ناقابل صدرلار ذکری‌دا
<br>
بی‌دیانت صدور بدعت سیئه‌دور بلاضرور، بو ناکس اگر عامی‌دور و فسق و فجور آنېڭ کامی‌دور. مجلسی‌دا نغمه نوازلېق، علم و تقوا عزاسی‌غه نوحه سازلېق. عالمان کیلتۆرکان گلاب شیشه‌لاری خالی قالېب، باده سالورغه آنی ملازم‌لاری آلېب. بولار کیتۆرکان نبات کزک اۆچۆن اوشالیب و گویا بولار اۆچۆن یاسېلېب. وظیفه وجه‌لاری اؤزکا اسباب اۆچۆن سایغالېب. بد کردار آندا غلبه، پایکار آندا طلبه. نوکرلاری‌غه آش خانقاه راتبه‌سی‌دین و چهره‌لاری‌غه معاش شیخ و مدرس وظیفه‌سی‌دین. بزمی کامی کیتۆرکالی محتسب راضی و می‌غه باده پالا ریش قاضی. کشوری که آندا مناهی مونداق بی‌حساب بۏلغای، اسلام و شریعت‌غه نی عزّت و نی حساب بۏلغای. صدر کیراک علماغه دستیار بۏلسا و مشایخ‌غه کار گذار و خدمتکار و سادات‌غه ممد و فقرا خدمتی‌دا مجد و اوقاف بۏزوغېن تۆزکۆچی و زراعت کثرتی‌دا سعی کؤرکۆزکۆچی.
<br>

<br>
مثنوی
<br>
یۏق اول کیم فاسق و همار و زکه،
<br>
که بۏزغای گرچه بۏلغای خواجه دکه.
<br>
رکابی نقش کیمان‌لېق سراسر،
<br>
تۏنی‌دا آندېن آرتوق زیب و زیور.
<br>

<br>
قطعه
<br>
کیراک که باشی‌غه قۏیسا علاقه‌لېق دستار،
<br>
یاناردا هم آنېڭ ایکنی‌دا مو تون الی دیک.
<br>
یۏق اۏل که مرکبی بوینی‌غه باغلاب آس سا قوطاس،
<br>
آسېلغای اؤزی‌نیڭ اؤز بۏغزی‌دېن سقالی دیک.
<br>

<br>

<br>
ییتینجی فصل
<br>
فاسق بدمعاش بهادرلوق لافېن اورغانلار ذکری‌دا
<br>
شاه ایشیکی‌کا یارماماغ نی ضایع قېلغوچی جماعت، کیم آلاردېن نی تڭری‌غه طاعت‌دور و نی شاه‌غه اطاعت. طریق‌لاری خود نمای‌لېغ و رسم‌لاری هم خود آرالېغ. ایش‌لاری مست‌لېغ ورزش‌لاری هم خودپرست‌لېغ. چین دیماک‌لاری لاف، معنی‌لېق سؤزلاری گزاف. جرعه‌کش‌لیک دین‌لاری‌،کا فروش‌لیک آیین‌لاری. کؤڭل‌لاری تۏپچاق سیگریتۆردین آرام تاپماق، سؤزلاری باش یالاڭ یۆزکا چاپماق. بزم‌دا دعوی‌لاری حاتم‌لېق، رزم‌دا تلاش‌لاری رستم‌لېق. اوتاغه‌لاری‌دین نسر طایرغه رم، نیزه‌لاری‌دین سماک رامح یۆزی درهم. طورلاری‌دین آشفته‌راق آلارغه دستار، دستار علاقه‌سی‌دین اوجالاری‌دا آزار. ملک دشمنی دفعی‌غه شهرت‌لاری، شاه‌غه ملک اسرار منت‌لاری. بو دعوی باش‌غه ییتکۆنجا نیچه‌سینی می اؤلتۆرۆب، نیچه‌سین اؤزکا فسق دوزخ‌غه ییتکۆرۆب. یۆزی‌دین بیری که معرکه‌غه ییتیب، یورتاغ چاپېش بیله اؤزینی ضایع ایتیب. مبارز افکن‌لیک‌لاری اؤز حالېغه، صف‌شکن‌لیک‌لاری اؤز یاسالی‌غه. بو نوع بهادور هیچ معرکه‌دا بۏلماسون، هیچ صف بۏزاردا آنېڭ قانی تۏلماسون. شاه‌غه سپاه عاجزلار دعاسی‌دور، فقرا همّتی و تڭری رضاسی‌دور. شاه کیم آڭا حق عنایتی سپاه بۏلغای، لواسی‌نیڭ زینتی نصر من الله بۏلغای. شاه‌غه تا دولت بار، دشمنی ایرۆر خوار و خاکسار. دولت ییتکۆریچی تڭری، هم آلغوچی هم بیرکۆچی تڭری. اۏل بیرسه کیشی آلا آلماس، اۏل ییتکۆرسا کیشی یېراق سالا آلماس. شاه که حق امرین بجا کیلتۆرکای بو دولت کؤب خوف‌لارغه رجا ییتکۆرکای.
<br>

<br>
قطعه
<br>
شهی که صدقی آنېڭ تڭری بیرلا تۆز بۏلغای،
<br>
نی غم عدوسی آنېڭ بیر یۏق ایرسا یۆز بۏلغای.
<br>
کیشی‌کا تڭری بیرۆر فتح یۏق که خیل و سپاه،
<br>
بس اعتماد موڭا ایلاماک نی سؤز بۏلغای.
<br>

<br>
بیت
<br>
چیریک بۏلسا و بۏلماسا بخت یار،
<br>
سپه‌غه عدو خیلی‌نیڭ حکمی بار.
<br>

<br>

<br>
سیکیزینجی فصل
<br>
یساول گروهی ذکری‌دا
<br>
یساول که بیر مظلوم ایشی کینی جا بارغای و اۏل مظلوم‌نی ظلم‌دین قوتقارغای. اگر مزد تیلاماکی مقدوردین آرتوغراق‌دور، اۏل ظالم‌غه اولوغراق اۏرتاق‌دور. اگر سعی‌غه یاراشا آلور خیالی بۏلغای، آتا میراثی و آنا سۆتی دیک حلالی بۏلغای. اگر طمعی حق السعی‌دین کم‌دور، ایرلیک و مروب آڭا مسلّم‌دور و اگر سعی قېلغای و آلماغای مزد که آڭا حق‌دور، آنی دیسا بۏلغای که ولی مطلق‌دور. کؤب ایرانلار بو ایشنی شعار ایتیب‌دۆرلار و بو سلوک بیرلا کلی مقاصدغه یتیب‌دۆرلار.
<br>

<br>
مثنوی
<br>
اولیاء الله که هر صورت دا بار،
<br>
بعضی ایتمیش بو روش‌نی اختیار.
<br>
چون ایرۆرلار قبه‌لار ایچرا نهان،
<br>
حق‌دین اؤزکا کیمسه‌کا ایرماس عیان.
<br>

<br>

<br>
تۏقوزونجی فصل
<br>
یساغلېق و قرا چیریک ذکری‌دا
<br>
یساغلېق دیکان قرا چیریک، یأجوج و مأجوج خیلی‌غه شریک. ایمکاک‌دین آلارغه آرام یۏق، یاساق تارتاردېن بیر نفس کام یۏق. ایش‌لاری تالای آلغان‌نی تالاماق، یات یورت‌دا چؤکۆرتکا دیک سبزه و یافراغ‌نی یالاماق. انسانلېق بیله آلار آراسی‌دا مباینت، مسلمانلېق بیله آلار اۏرتاسی‌دا منازعت. فهم و ادراک‌دېن آلار ذاتی عاری و عقل و انصاف‌دین لذات باری. قایان‌غه که یۆزلاندی‌لار آلارغه یانماق یۏق، کیجه و کۆندۆز تغافل اویقوسی‌دېن اۏیغانماق یۏق. یاسېغ ساووغ تن‌لاری‌غه تفاوت قېلمای، آج‌لېق یالانغاج‌لېق ضررینی جسم‌لاری بیلمای. آدمی‌سیز‌لېق‌دا مخلوقات‌دېن ممتاز، حیوانلېق‌لاری کؤب مردم‌لېق‌لاری آز.
<br>

<br>
قطعه
<br>
اۏل قوم‌دین اعجوبه خلایق بۏلماس،
<br>
کیم معده‌لاری حرام‌دین تۏلماس.
<br>
اؤلکۆنجه بلا چیکیب ایرۆرلار موجود،
<br>
چین بۏلدی بو دعوی که یاساغلېق اولماس.
<br>

<br>
طرفه بو کیم چون حق‌نیڭ هر ایل‌کا عنایت پنهانی بار، بولار آراسی‌دا هم یاشورون ایرانلارنیڭ امکانی بار. اۏردو بازاری اؤزین یاساغلیق‌غه قاتغوچی اؤنکای هم اؤنکمای آغیر ساتقوچی. چیریک اولوشی‌دېن هر بار آلار شتل خوار، آنداق که ملک اهلی‌دین علمدار.
<br>

<br>
بیت
<br>
سپاهی مالېن اۏل خیل تباهی،
<br>
تۆن و کۆن مفت آلیب خواهی نخواهی.
<br>

<br>
ممکن یۏق کیم آدمی‌زاد آلارغه سزا بیرکای، زیرا کیم تڭری آلارغه بلا بیرکای.
<br>

<br>

<br>
اۏنونجی فصل
<br>
شاه اولوسی اؤزی‌کا مشابه بۏلور ذکری‌دا
<br>
شاه‌غه هر کیم که ملازم و تابع بۏلغای، ایشی و طوری شاه ایشی‌کا مشابه واقع بۏلغای. اگر شاه عدالت شعار، اولوسی‌نیڭ شعاری‌دا هم عدالت‌دین آثار. اگر اۏل ظلم پیشه، ایل‌دا هم ستم‌دین اندیشه. اگر اۏل اسلام آیین، خلقی شعاری هم اسلام بیله دین. اگر اۏل کفر خصال، ایلی‌کا داغی کفر طریقی‌دا افعال. کیم حکما شاه‌نی دیب‌دۆرلار بیر دریای زخار و قوم و خیلین دریا تیکراسی‌داکی انهار. دریا سویی‌غه نی کیفیّت و خاصیّت، انهارغه هم اۏل خاصیّت و کیفیّت‌دور. اۏل آجېغ، بو آجېغ. اۏل چۆچۆک، بو چۆچۆک. اۏل تیره، بو تیره. اۏل سۆزۆک بو سۆزۆک.
<br>

<br>
مثنوی
<br>
آرېغ‌لار که اۏل بحردین آیرېلور،
<br>
بیلیک‌لیک آلارنېڭ سویېن بیر بیلور.
<br>
چو بیردور سو دریا بیله نهر آرا،
<br>
ایماس طعمی‌دا حاجت ماجرا.
<br>

<br>

<br>
اۏن بیرینجی فصل
<br>
شیخ الاسلام ذکری‌دا
<br>
شیخ الاسلام مسلمانلار پیشواسی‌دین عبارت‌دور و اسلام مقتداسی‌غه اشارت‌دور. مونداق کیشی، عالمی کیراک اسلام پناه و عارفی کیراک مقرب درگاه. خردمند شریعت شعار، فقرغه خرسندی طریقت آثار. یخشی یامانغه شفقتی و فیضی عام، اولوغ کیچیک‌کا ارشادی نفعی مالا کلام. کامی شرع قانونی‌غه راسخ، بارچا مبتدع‌لار بدعتی‌غه ناسخ.
<br>
آڭا که بو نوع اولغای آیین اسلام، شیخ الاسلام آنی دیسه بۏلور والسلام.
<br>

<br>
بیت
<br>
موندېن اۏلدی مقرب باری،
<br>
شیخ الاسلام پیر، پیر انصاری.
<br>

<br>

<br>
اۏن ایکینجی فصل
<br>
قضات ذکری‌دا
<br>
قاضی اسلام بناسی‌غه ارکان‌دور و مسلمانلار خیر و شری‌غه نافذ فرمان. دینی علوم‌دین کؤڭلی ملکی معموره کیراک و یقینی فراست‌دین خاطری جمعیتی بی‌فتور. میل شخصی ضمیری کشوری‌دین متواری، مداهنه طرازی ملایمتی‌دین صادق کؤڭلی عاری. محکمه‌سی مخزن علوم شرعیه، حکم قېلوری‌دا آشنا و بیگانه آڭا علی السویه. علم و تقواسی‌دېن کؤڭل‌لاردا شکوه، دقت و فراستی‌دین بی‌دیانت‌لاردا اندوه. کؤڭلی کلام الله احکامی‌دین قوی، قوی حکمی‌دا مقتدی احادیث مصطفوی. شرعی حیله‌لار گرهی‌دین قلبی آچوق، فقها تزویرلاری تیره‌لیکی‌دین ضمیری یاروق. رشوه‌خوار مفتی‌لار قاشی‌دا منکوب و حیله‌کار وکیل‌لار آلیېدا معیوب. عامی قاضی که می ایچکای اؤلتۆرکۆلۆک‌دور، دوزخ اۏتی‌غه ییتماس‌دین بورون کۆیدۆرکۆلۆک.
<br>
قاضی رشوه‌خوار اسلام حصاری‌غه رخنه‌گر. اۏل که رشوه بیریب قضا آلا آلغای، رشوه آلیب هم شرع‌نی بۏزا آلغای. قاضی کیراک که جاده شرع‌دین قدم چېقارماغای و صراط مستقیم‌دین تاشقاری بارماغای. مستقیم خط هر قایان که میل قېلدی، ایکری بۏلدی، ساز تاری دیک که اعتدال‌دین تجاوز قېلدی، تۆزۆکی بۏزولدی.
<br>
اۏل که حکمی ایل مالی و جانی‌غه جاری بۏلغای، کیراک که دءبی پیغامبر شعاری بۏلغای. آیاغی که صراط مستقیم‌دین تایېلدی، ویل چاهی تۆبین مقام قېلدی. بو ایش‌نی اؤزی قېلورمین دیکان بی‌باک و کاذب، کاذب و بی‌باک‌کا پیغامبر شرعی حاکم‌لېغی‌نی مناسب.
<br>

<br>
قطعه
<br>
مخبر صدق شهی کیم قېلدی دین و شرع‌نی،
<br>
باری ادیان ناسخی آنداق که ممکن ایردی تۆز.
<br>
کاذب اۏل یۏلنی نیچۆک تۆزکای که بیر کذاب هم،
<br>
قېلدی کؤب دعوی ولی قۏیدی جهنم ساری یۆز.
<br>

<br>

<br>
اۏن اۆچۆنجی فصل
<br>
مفتی فقیه‌لار ذکری‌دا
<br>
مفتی فقیهی کیراک متدین و عالمی کیراک مؤمن. اسلام علمی‌دا ماهر، دیانت نوری جبینی‌دا ظاهر. میل‌دین کؤڭلی بی‌قصور و حیله‌دین ضمیری بی‌فتور. قلمی روایت‌دا صادق، رقمی مجتهد سوزی بیله موافق. یۏق که فاسقی بۏلغای می‌خوار و جاهلی بۏلغای بدکردار و غدار. بیر درم اۆچۆن یۆز حق‌نی ناحق ایتکۆچی و آز کرم اۆچۆن کؤب «لا»نی «نعم» بیتکوچی. بیر سبد اۆزۆم اۆچۆن بیر باغنی کۆیدۆرماک‌دین غمی یۏق و بیر باتمان بوغدای اۆچۆن بیر خرمن‌نی ساوورماق‌دین المی یۏق. مفتی که حیله بیله فَتوا تۆزار، قلم نوکی بیله شریعت یۆزین بۏزار. مزد اۆچۆن سیم آلیب که مالی‌غه قاتار، دینینی دنیاغه ساتار. مونداق مفتی آدمی‌کش طبیب‌دور، بیری‌کا اسلام قتلی، بیری‌کا مسلمان‌لار قتلی نصیب.
<br>

<br>
رباعی
<br>
مفتی که ایشی‌کا مزد آلېب قېلسا رقم،
<br>
مزد آرتوق ایسه میل کیراک قېلغای کم.
<br>
فتوی‌دا چو بۏلدی مزد اۆچۆن «لا» و «نعم»،
<br>
قېلماق کیراک اۏل قلم زن ایلکینی قلم.
<br>

<br>

<br>
اۏن تؤرتۆنجی فصل
<br>
مدرس‌لار ذکری‌دا
<br>
مدرس‌نیڭ کیراک که غرضی منصب بۏلماسا و بیلماس علم‌نی آیتورغه مرتکب بۏلماسا. خودنمالېغ اۆچۆن درس حوزه‌سین تۆزماسا و خودستان‌لېق اۆچۆن تکلم و غوغا کؤرکۆزماسا. جهل‌دین دستاری اولوغ و علاقه‌سی اوزون بۏلماسا، مباهات اۆچۆن مدرسه ایوانی باشی آڭا اۏرون بۏلماسا. دینی علوم بیلسا و یقینی مسائل ایل‌کا تعلیم قېلسا، بی‌باک‌لیک‌لاردین هراسان و ناپاک‌لیک‌لاردېن گریزان بۏلسا. یۏق که اؤزین عالم و حلال بیلکای و نیچه مجهول‌غه انواع فسق‌نی مباح بلکه حلال قېلغای. قېلماس ایش‌لارنی قېلماق آندین معلوم بۏلغای و قېلور ایش‌لار ترکی آندین قاعده و رسوم بۏلغای. بو مدرس ایماس که مبتدع‌دور و مونداق کیشی صحبتی اهل اسلام‌دین ممتنع. عالم کیراک که متقی بۏلسا و آگاه و آیتوری قال الله و قال رسول الله.
<br>

<br>
قطعه
<br>
هر نی که آیتور اۏلسا خدا و رسول‌دین،
<br>
آندېن سوڭ اۏلسا مجتهد و اولیاء سؤزی.
<br>
آندېن کیشی‌نی کیم ایشیتۆر یا که اؤرکانۆر،
<br>
بۏلغای خدا سؤزی، یۏق ایسه مصطفی سؤزی.
<br>

<br>
اۏن بیشینجی فصل
<br>
اطبا ذکری‌دا
<br>
طبیب‌غه اؤز فنی‌دا حذاقت کیراک و بیمارلار حالی‌غه شفقت. نفس تعبی‌غه طبعی ملایم و حکما قولی‌غه پیرو و ملازم. سؤزی‌دا رفق و دلجوی‌لوق و اؤزی‌دا آزرم و خوش خوی‌لوق. حاذق طبیب که شفقتی بۏلغای عیسی روح الله‌غه نسبتی بۏلغای. عیسی ایشی چیققان جان‌نی تن‌غه کیلتۆرماک دعا بیله و مونوڭ ایشی تن‌دین چېقادورغان جان‌غه مانع بۏلماق. دوا بیله مونداق طبیب‌نیڭ یۆزی مریض کؤڭلی‌کا محبوب‌دور و سؤزی بیمار جانی‌غه مرغوب. دمی علیل‌لارغه دوا، قدمی خسته‌لارغه شفا. خضر نجات آنېڭ طلعتی، آب حیات آنېڭ شربتی. اگر فنی‌دا ماهر بۏلسا اما بدخوی و بی‌پروا و درشت‌گوی مریض‌غه اگرچه بیر جانب‌دین علاج ییتکۆرۆر اما نیچه جانب‌دین تغییر مزاج ییکۆرۆر، لیکن عامی کیم ایرۆر شاگرد جلاد، اۏل تیغ بیله و بو زهر بیله قېلغوچی بیداد. اۏل موندېن یخشی‌راق‌دور بی‌اشتباه کیم آنېڭ قتلی گنهکارلارغه‌دور مونوڭ بی‌گناه‌لارغه. هیچ گنه‌کار آڭا ذلیل بۏلماسون و هیچ بی‌گناه موڭا علیل.
<br>

<br>
حاذق طبیب، خوش‌گوی، تن رنجی‌غه شفادور،
<br>
عامی و تند و بدخوی، ایل جانېغه بلا‌دور.
<br>

<br>

<br>
اۏن آلتېنجی فصل
<br>
نظم گلستانی‌نیڭ خوش نغمه قوش‌لاری ذکری‌دا و اۏل نیچه طبقه‌دور
<br>
اوّلغی جماعت نقود کنوز معرفت الهی‌دین غنی و خلق تعریفی‌دین مستغنی‌دورلار. ایش‌لاری معنای خزاینی‌دین جوهر تیرماک و ایل فیضی اۆچۆن سلکی‌کا نظم بیرماک. نظم اداسی بغایت ارجمند و بی‌نهایت شریف و دلپسند اۆچۆن آیات کلام‌دا نازل بار و حدیث معجز نظام‌دا تیلاکان تاپار. چون مع‌القصد ایماس، ایل حرمتی جهتی‌دین آنی شعرا دیماس. اما بو عزیز قوم‌نیڭ پیشوا و مقتداسی و بو شریف خیل‌نیڭ سردفتر و سرخیلی ولایت بحری‌نیڭ گوهری و کرامت اوجی‌نیڭ اختری امیر المؤمنین علی رضی الله عنه و کرم الله وجهه‌دور کیم نظم دیوان‌لاری موجوددور و آندا اسرار و نُکَت نامعدود. بو مظهر العجایب‌غه گروهی کیم تابع‌دورلار، بعضی‌نی عرض قېلالی کیم‌لار واقع‌دورلار. فارسی عبارت‌دا اۏل جمله‌دین ناظم جواهر اسرار شیخ فرید الدین عطار دور، یانا قایل مثنوی معنوی، غواص بحر یقین، مولانا جلال الدین یعنی مولوی رومی دور که آلار مقصودلاری نظم‌دین اسرار الهی اداسی و معرفت نامتناهی املاسی‌دین اؤزکا یۏق‌دور.
<br>
یانا هم اولیاء آگاه و مشایخ و اهل الله بار که بولارغه تتبع قېلېب‌دورلار و بولار کلامی اداسېن و حقایقی معناسېن مستحسن بیلیب‌دۆرلار. بو خیل‌دور حقیقت طریقی‌نیڭ سخن‌وری، بلکه کیمیاگری و کبریت احمری. یانا بیر جماعت‌دورلار که حقیقت اسراریغه مجاز طریقین مخلوط قېلېب‌دورلار و کلام‌لارېن بو اسلوب‌دا مربوط ایتیب‌دورلار. آنداق که معانی اهلی‌نیڭ نکته‌پردازی یعنی شیخ مصلح الدین سعدی شیرازی و عشق گروهی‌نیڭ پاکبازی و پاک‌رَوی امیر خسرو دهلوی و تصوف و دقت مشکلاتی‌نیڭ گره گشایی شیخ ظهیر الدین ثنایی و فرید اهل یقین شیخ اوحد الدین و معانی اداسی‌غه لافظ خواجه شمس الدین محمد الحافظ. یانا جمعی هم باردورلار که مجاز طریقی اداسی آلار نظمی‌غه غالب و آلار بو شیوه‌غه کؤبراک راغب‌دورلار آنداق که کمال اصفهانی و خاقانی شیروانی و خواجوی کرمانی و مولانا جلال و خواجه کمال و انوری و ظهیر و عبد الواسع و اثیر و سلمان ساوجی و ناصر بخاری و کاتبی نیشابوری و شاهی سبزواری. یانا حقیقت و مجاز طریقی‌دا کامل و علمی ایکالاسی طریق‌دا وافی و شامل نظم اهلی‌نیڭ مقتداسی و امامی حضرت شیخ الاسلام مولانا نور الملّة والدّین عبد الرّحمن جامی نَوَّر الله مرقده و قدس سرّه دور کیم اوّلغی طبقه روش و کلامی‌دا هم شریف مقال و سوڭغی طبقه‌نیڭ اداسی لطایفی‌دا هم صاحب کمال دور کیم عالم‌دا ذوق و حال اهلی بولار لطایفی بیلا مسروردورلار و بولار معارفی بیرلا حضور قېلورلار. یانا ادنی طبقه‌سی جماعتی‌دورلار کیم نظم فقط بیله خشنود و خرسند و راضی بهره‌منددورلار. یۆز مشقت بیلا بیتی بیت‌که باغلاشتورغای‌لار، دعوی واژه‌سین ییتی فلک‌دین آشورغای‌لار. سؤزلاری‌دا نی حقایق و معارف نوشی‌دین حلاوت و نظم‌لاری‌دا نی شوق و عشق اۏتېدېن حرارت. نی شاعرانه ترکیب‌لاری أحسن و نی عاشقانه سوز و دردلاری شعله افکن. بعضی‌دین اگر گاهی بیرار یخشی بیت واقع بۏلور اما نیچه یامان دعوی هم ظاهر بۏلور که اۏل هم ضایع بۏلور. گر بیری بیر نازک معنی‌دا پسندیده پیچ قېلور، اما اۏن آنچا ناپسند دعوی بیلا آنی هیچ قېلور. گویا اؤزلاری‌کا عقیده‌دا موافق‌دورلار و سؤزلاری‌کا اعتقاددا متفق. طرفه‌راق بو کیم هر بیری‌نیڭ سؤزی‌دا معنی آزراق اؤزی‌دا دعوی کؤبراک. نعوذ بالله من شرور انفسنا و من سیئات اعمالنا.
<br>

<br>
رباعی
<br>
اعلالاری‌دور نیدین که دیرسین أعلی،
<br>
ادنی‌لاری هم بارچا دنی‌دین أدنی.
<br>
اوسط‌لاری کیم هیچ نیمه‌کا یاراماس،
<br>
بیل کیم نفس اورماماق آلاردېن اولی.
<br>

<br>

<br>
اۏن ییتینجی فصل
<br>
کاتب‌لار ذکری‌دا
<br>
کاتب شعرا سؤزی‌نیڭ ورق‌نگاری‌دور و سؤز مخزنی‌نیڭ خزانه‌داری. خازن هنری امانت بۏلور و تصرفی خیانت بۏلور. امین کیم خیانت‌غه منسوب بۏلغای، اؤز هنری‌دا معیوب اۏلغای. آنداق‌نیڭ ایلکی قطعی خوب بۏلغای. یخشی خط و نقط‌دین صفحه‌غه جمال، آنداق‌دور که یخشی یۆز صفحه‌سی‌غه خط و خال. خوش‌نویس کاتب سؤزکا آرایش بیرۆر و سؤزلا کۆجی‌کا آسایش ییتکۆرۆر. راقم که رقمی راست راست‌لار، کؤڭلی‌کا قبول‌لېغی بی‌خواست. محرّر که تحریری تۆز پسندیده‌دور، اگر بیر بیت بیتیر اگر یۆز. اگر خط صورتی ناخوش‌دور، معنی خیلی و اۏقوغوچی آندېن مشوش‌دور. خوش‌نویس هم کیم سهوی کؤب بۏلغای ایلکی فلج علتی‌غه جوب بۏلغای. اۏل که بی‌جا نقطه بیلا حبیب‌نی خبیث قېلغای و محبت‌نی محنت، آنېڭ دیک خبیث و محنت‌زده‌غه یۆز لعنت. یامان خط‌غه غلط بی‌حساب، قاری مسخره سقالی‌غه خضاب. اۏل خط‌نی قېرقېب مبرزغه تاشلاغانی یخشی و ایاسینی مالک دوزخ جهنم‌غه باشلاغانی یخشی. محبوب‌دین مکتوب هم خطی خوب بۏلغای هم مضمونی خوب، جان‌غه اۏل‌دور مرغوب و کؤڭلی‌کا اۏل‌دور مطلوب. خطی یامان هم بۏلسا یامان ایماس، محب، محبوب خطینی یامان دیماس. یامان کاتب منزلی قلمدانی دیک چاه آرا بۏلسون، قلمی دیک باشی یارا و یۆزی قارا بولسون.
<br>

<br>
بیت
<br>
قایسی بیر کاتب که اۏل سؤزکا قلم سۆرکای خلاف،
<br>
اۏل قارا یۆزلۆک باشی بۏلسون قلم یاڭلېغ شکاف.
<br>

<br>

<br>
اۏن سیکیزینجی فصل
<br>
دبیرستان اهلی ‌ذکری‌دا
<br>
مکتب‌دار بی‌گنه معصوم‌لارغه جفا‌کار. اطفال عذابی‌غه راغب و آلار تأدیبی‌غه مرتکب. ذاتی بی‌مدارا، دماغی پولاد و کؤڭلی خارا. غضب‌دین قاشی‌دا چین گنه‌سیزلار بیله آیینی کین. کؤبراکی‌دا طبع غلظتی و طمع علتی پدیدار، عقل قلّتی‌غه گرفتار. اما توسن اطفال طبعینی جفا بیلا رام قېلغوچی و ناهموار صغار طوریغه سیاست بیله اندام بیرکوچی. اگرچه خوی‌لاری درشت‌لیک‌دا نمایان‌دور، اما اطفال ناهموارلېغی اصلاحی‌غه ایریک سوهان‌دور. آنېڭ ایشی آدم‌دین کیلماس، قایسی آدم‌که دیو قېلابیلماس. بیر قاتېغ کیشینی بیر طفل محافظتی عاجز ایتار. اۏل بیر سۆرۆک‌کا علم و ادب اؤرکاتکای، کؤرکه آڭا نی ییتار. آنچاسی بار که اۏل قوم ادراک و فهمی آز تۆشار، آنداق کیشی‌کا یۆز مونجا مشقت‌نی بۏشار. هر تقدیر بیله اطفال‌غه حقّی کؤب‌دۆر. اگر پادشاه‌لېق ییتسا و آڭا قوللوق قېلسا خوب‌دور. شاگرد اگر شیخ الاسلام، اگر قاضی‌دور؛ اگر آندېن استاد راضی، تڭری راضی‌دور.
<br>

<br>
بیت
<br>
حق یۏلی‌دا کیم سڭا بیر حرف اۏقوتمېش رنج ایله،
<br>
ایلاماک بۏلماس ادا آنېڭ حقین یۆز گنج ایله.
<br>

<br>
اون تۏقوزونجی فصل
<br>
امام‌لار ذکری‌دا
<br>
امامت قېلغوچی اؤز قرائتی‌نیڭ شیفته‌سی‌دور و اؤز نمازونیڭ فریفته‌سی. کیشی‌لیک‌دین خیالی‌دا تصوّرلار و یخشی‌لیق‌دین ضمیری‌دا تکبرلار. اؤز نمازېن مقبول تخیل قېلغان، جماعت نمازی قبولیّتین هم تکفّل قېلغان. بئییک قرائتی محض رعنالېق و انانیت جماعت‌دین ایلکاری چېقماغی عین رسوالېق و نفسانیت خیالی خلق‌غه پیشوالېق و تصوری ایل‌کا مقتدالېق. نمازغه امامت کامل امام ایشی‌دور، اؤزین مونداق تصور قېلغان جاهل و ناتمام کیشی‌دور. امامت مناسب‌دور پیردین خیل مریدغه و یا معلّم‌دین سۆرۆک طفل نارسیدغه. یا عالم‌دین جهال‌غه شفقت اۆچۆن، یا کامل‌دین توابع و عیال‌غه تربیت اۆچۆن. آداب عبادت تلقینی‌غه کماهی و تعلیم شریعت آیینی‌غه ناگاهی، ناکام‌دېن مناسب‌دور و ضرورت‌دین تجویز قېلسا بۏلور. اما وظیفه و علوفه ییماک و اؤزین مقتدا و امام دیماک آمدی ایشی ایماس و آنداق کیشی‌نی آدمی‌لار کیشی دیمس.
<br>

<br>
قطعه
<br>
ولایت اهلی‌غه جمع ملامتیغه باق،
<br>
که خلق کؤزیدین ایلار نمازینی یاشورون.
<br>
بو طرفه‌راق که نمازی‌دا معجب نادان،
<br>
توتار امامت اۆچۆن خیل قبله‌سی‌دا اۏرون.
<br>
ییکیرمه‌لانجی فصل
<br>
مُقری‌لار ذکری‌دا
<br>
مؤذنی که حق عبادتیغه ندا قېلغای، جان آڭا فدا اگر یخشی صوت بیله ادا قېلغای. اگر پاک‌لیک و نیاز بو ایش‌کا ملحق‌دور، خاص و عام کؤڭلی‌کا محبوب مطلق دور. بوندا یامان‌لارنی فسق کنجی‌دین مسجد ساری باشقارور، آنداق که فسونگرلار یېلان‌نی ترانه بیله تؤشۆک‌دین چېقارور و اگر مقری لَوَنددور بدآواز و کلغندی دور لحنی ناساز، بدنی وضو قیدی‌دین ناپاک و هوشی وقت رعایتی‌دین بی‌باک و روحی طاعت ذوقی‌دین بی‌خبر و اۆنی صوت الحمیردین انکر، منع و نهی تۏفراغېن آغزېغه اورماق اولی، بلکه طاق یا مناردین آنی اوچورماق.
<br>

<br>
رباعی
<br>
مُقری که ایرۆر پاک‌رو و زاهد وش،
<br>
الحانی خوش و حسن اداسی دلکش،
<br>
جان آڭا فدا که روح ایتار آندېن غش،
<br>
گر بۏلسا مونوڭ عکسی نفس اورماسا خَش.
<br>

<br>

<br>
ییکرمه بیرینجی فصل
<br>
حُفّاظ ذکری‌دا
<br>
حافظ‌غه که یخشی مخرج و ادا بیله تلاوت بۏلغای، مستمع‌لارنېڭ روحی‌غه آندېن آسایش و جانی‌غه حلاوت بۏلغای. اگر حسن صوت بولارغه باردور، ایشیتکوچی صاحب حال بۏلسا ایشی دشواردور. اگر بد لهجه بۏلسا و بد ادا، سرمه آنېڭ غذاسی قېلسون خدا. اگر فاسق‌دور و بد معاش، سرمه هم حیف‌دور بۏغازی‌غه مناسب‌دور تاش. اگر با وجود بو حال‌لار بیلا کؤب اۏقوغای، امید اول کیم آغزی صدف آغزی دیک و تیلی سوسن تیلی دیک قوروغای.
<br>

<br>
بیت
<br>
یا رب که هیچ بزم‌دا اۏل نغمه قېلماغای،
<br>
آغزی غذادېن اؤزکا نیمه‌کا آچېلمغای.
<br>

<br>

<br>
ییکیرمه ایکینجی فصل
<br>
مطرب و مغنی ذکری‌دا
<br>
مطرب طرب‌افزا، مغنی غم‌زدا، ایکالاسی‌کا حال و درد اهلی جان قېلور فدا. اۏل که کؤرکۆزکای ملایم ترانه و نغم، اگر ایشیتکوچی‌نیڭ حیاتی آڭا فدا بۏلسا نی غم. کؤڭل قوّتی خوش نوازدېن، روح قوتی خوش آوازدېن. خوش‌خوان مغنی‌دین درد اهلی اۏتی تیز دور، اگر ملاحتی بۏلسا حال اهلی‌غه رستاخیز دور. هر مغنی که دردمندانه‌راک نغمه چیکار، زخمه‌سی زخم‌لېق یراک‌کا کارگرراک تیکار. آتشین یۆزلۆک مغنی که حلق‌دین ملایم سرود چېقارغای، حال اهلی‌نیڭ کۆیکان باغری‌دېن دود چېقارغای. ملایم مطرب که طبع و فهم آڭا یار بۏلغای، آدمی کؤڭلی تاش‌دېن بۏلسا آڭا زار بۏلغای. خصوصا کیم هم آیتغای و هم چالغای، کؤڭل ملکی‌کا نی قۏزغالان‌لار که سالغای. سلوک اهلی‌غه بیر مخوف ییر بو منزل‌دور، کیم آندا هم نقصان و هم کمال حاصل‌دور. سالک بو ییردا بیر مهلک آه بیله هم مقصودغه ییتیب‌دۆر و بیر ساغر جان‌کاه بیله یېل‌لار قازغانغانی هم ایلکی‌دین کیتیب‌دۆر. شبلی و نوری قدّس سرّهما سماع‌دا کیتتی‌لار و یۏل سلوکی بیله مقصود سر منزلی‌غه ییتتی‌لار. بسا اهل الله که ارغنون اۆنیدین دیرغه کیردی و دین و اسلام نقدین مغبچه‌لارکا بای بیردی. میخانه‌ده کیم که می‌دین إبا قېلغای، نِی اۆنی بیر دلکش نوا بیله آنی رسوا قېلغای. اگر کیشی می هواسین باشېدېن چېقارور، غجّق مدّی ناله‌سی بیله یالبارور و طنبور پرده داغی فتنه‌دین هلاک ایتار و عاقبت پرده‌سین چاک ایتار و چنگ زارلېغ بیلا بوغازېن تارتار و عود لسانی نغمه‌سی‌نیڭ ترغیبی چنگ‌دین هم آرتار، آنداق کیم رباب باشېن ییرکا قۏیوب نیاز کؤرکۆزکای و قۏپوز قولاق توتوب عیش‌غه ترغیب آهنگین تۆزکای. چون قانون و چغانه ناله‌سی قولاق‌غه تۆشکای و مهوش ساقی بۆکۆنۆب می آیاقغه تۆشکای، اۏل وقت زهد و طاعت‌غه نی اعتبار و هوش و خردغه نی اختیار. اگرچه عشق فقر و تقوی اهلینی رسوا قېلوردا بولاردېن فراغ‌دور و لیکن اۏل اۏتنی یاروتورغه نِی دمی‌دین ییل و می‌دین یاغ‌دور. عرب تیوه‌سی حدی لحنی بیله بادیه قطعی‌دا تیز بۏلور، بولوت بختی‌سی رعد صداسی‌دین صاعقه انگیز. انسانغه مخلص غلط خیال‌دور و آدمی‌غه بو آفت‌دین قورتولماق‌لېق محال. اما بو طائفه‌نیڭ سایری هم اگرچه طرب آیین و محنت‌زده‌دۆرلار و لیکن فی الحقیقة لئیم سیرت و گدا دورلار. آیتغوچی و چالغوچی زارلېغ و اینالماک بیله آلغوچی. تا بویورغوچی‌دا صله و انعام بار، آلار ملازم‌دورلار و خدمتکار. تا صحبت‌دا نعمت کؤب، آلارغه بارچا امر و نهی‌نیڭ جوب. چون بزم‌دا تنعم آز بۏلدی، آلار ایشی استغنا و ناز بۏلدی. نعمت دیکان نیمه که تمام یۏق بۏلدی، آلارنېڭ کؤڭلی سین‌دین تۏق بۏلدی. اگر یېل‌لار بهره آلیب‌دورلار احسانېڭدېن، آشنالېغ بیرمای اؤتارلار یانیڭدین. آز آلسالار ناسپاس، کؤب آلسالار حق‌ناشناس. اکثر فاسق و بدخوی و قالغانی کج‌طبع و درشت‌گوی. حرکات‌لاری خارج تۆزۆک‌سیز سازلاری دیک و کلمات‌لاری حشو محل‌سیز نازلاری‌دیک. وفا آلار طبعی‌دین مسلوب، وفا اهلی آلار آلیېدا مردود و منکوب. مغنی وفاسېز مثل لولی حیاسېز، اگر یېل‌لار رعایت قېلېب‌سېن و هم‌خانه‌دور، بیر قاتلا نیمه بیرمادیڭ بیگانه‌دور. ایر صورتی‌دا شاهدی‌دور طناز و ملایم کسوتی‌دا مفسدی‌دور خانه برانداز. خواص‌غه دلفریبی‌دور صوت و نغم بیله، عوام‌غه راهزنی‌دور طبل وعلم بیله.
<br>

<br>
مثنوی
<br>
کیشی‌کا بۏلماسون بو فتنه دچار،
<br>
که اۏتی‌دېن نجاتی طیری اوچار.
<br>
یانسه قۏنماقغه طبل اورار هر دم،
<br>
کیم اۏشول قوشغه کؤبراک اۏلغای رم.
<br>

<br>

<br>
ییکیرمه اۆچۆنجی فصل
<br>
قصه‌ساز و قصه‌خوان ذکری‌دا
<br>
قصه‌ساز بی‌کار، قصه‌خوان هرزه گفتار. هر کیم معجون‌ناک یا بنگی، کؤڭلی‌دا آنېڭ معرکه‌سی آهنگی. بئییک اۆن بیله آووج قاقماغی هر دم، خرد و آزرم قوشلاری تاپماق اۆچۆن رم. حرکاتېدېن ظاهر تیلبه‌لار اطواری، کلماتېدېن باهر اؤسرۆک‌لار شعاری. تیوه قومالاغېن ساتاردا قند دیکوچی، معرکه‌سی داغی معتقدلاری آتی ساتقون آلېب ییکۆچی.
<br>

<br>
بیت
<br>
کیشی کیم بۏلماغای معجون و قندی‌نیڭ خریداری،
<br>
آنېڭ هنگامه‌سی بیرلا تۆزالماس هیچ بازاری.
<br>

<br>

<br>
ییکیرمه تؤرتۆنجی فصل
<br>
نصیحت اهلی واعظ‌لار ذکری‌دا
<br>
واعظ کیراک قال الله‌دین آیتسا و قال رسول الله مخالفی‌دین قایتسا، خدا و رسول یۏلی‌غه قدم اورسا، اؤزی کیرکاندین سۏڭرا نصیحت بیله ایلنی هم کیوورسا. اؤز یۆرۆماکان یۏل‌غه ایر نی باشقارماق، مسافرنی یۏلدېن چېقارماق‌دور و بیابان‌غه کیتۆرماک و بادیه‌دا بیتۆرماک‌دۆر. اؤسرۆک که ایل‌کا بویورغای هشیارلېق، اویقوچی دیک‌دور که کیشی‌کا اؤرکاتکای بیدارلېق. اویقوسی‌دا سؤز دیکان چَولیکان بۏلور، اۏل دیکان دیک قېلغان نی دیکان بۏلور. وعظ بیر مرشد و آگاه ایشی‌دۆر و بیر کامل اهل الله ورزشی‌دور. اۏل بیر یۏلنی بارماق کیراک، آندېن سوڭ ایلنی باشقارماق کیراک. یۏلنی یۆرمای کیرکان آیتار و غیر مقصود ییری‌کا بیتار. واعظ اۏل‌دور که مجلسی‌غه خالی کیرکان تۏلغای و تۏلا کیرکان خالی بۏلغای. واعظ که بۏلغای عالم و متقی، آنېڭ نصیحتی‌دین چیققان شقی. اۏل که بویوروب اؤزی قېلماغای هیچ کیم‌کا اثر و فایده آنېڭ سؤزی بیرماکای. نظایر خوان بیله سۆرکۆچی مقال، دستیار بیله یېرلاغوچی قوال.
<br>

<br>
قطعه
<br>
واعظ که دستیارسېز اۏلمای سخن گذار،
<br>
آڭا بیر او و موڭا آیالغوچی حکمی بار.
<br>
تڭری سؤزین آیالغوچی بۏلمای دی آلماغای،
<br>
بیرساز بۏلسا هم کیراک اۏل قېلسه اختیار.
<br>

<br>

<br>
ییکیرمه بیشینجی فصل
<br>
اهل نجوم ذکری‌دا
<br>
منجم که ثابته و سیار نظراتی‌دېن حکم سۏرار، رمال دیک‌دۆر که نقطه‌لاری حسابی بیله لاف اورار. زیجی هیچ تفهیم و تقویمی غلط تقسیم و اصطرلابی واجب الاجتناب. رقعة القمری بی‌فایده و ثمره غافلی‌دور. بو اشیاء بیله هنگامه توتقان و حق تعالی قضا و تقدیری سؤزین اونوتقان. اؤز ایلیکی‌دا بیر انار بۏلسا بیلماس که نیچه پرده و نیچه خانه‌سی بار و هر پرده و خانه‌سی‌دا نیچه دانه‌سی بار، اۏل دانه آجېغ‌مودور یا زمخت‌وش و یا خود چۆچۆک‌مۆدۆر یا میخوش. باوجود که بارلار آنی کیسیب ییب‌دۆرلار و خاصیت و کیفیتی‌نی بیلیب ایل‌کا هم شرح بیله دیب‌دۆرلار. فلک مدور نجوم و برجی‌دین افسانه دئر و آلارنېڭ سعد و نحسی حکمین سۆرۆب ترانه دئر. با وجود اۏل که اۏن سؤزی‌دین اتفاقی بیری هم راست کیلماس، مونیڭ قباحتین یا بیلماس یا بیلیب کؤزی‌کا ایلماس. کذب المنجّمون مضمونی بیله آنېڭ سؤزی یالغان‌دور و اؤزی راست‌لېق کشوری‌دین یېراق قالغان‌دور، بصیرت کؤزی‌کا غفلت پرده‌سین سالغان.
<br>

<br>
بیت
<br>
ایماس افلاک و انجم حالی بی‌نفع و ضرر لیکن،
<br>
آنی تڭری بیلور؛ ایرماس منجم بیلماکی ممکن.
<br>

<br>
ییکیرمه آلتېنجی فصل
<br>
تجارت اهلی ذکری‌دا
<br>
تجار سیاحت شعار، اقالیم و بلدان حالیدېن خبردار. عجایب‌دین افسانه‌گذار و غرایب‌دین نادره گفتار. جبال تالشی و دشت قومی‌غه ناقه سۆرکان، بحار امواجی تلاطمی‌دین نفع و ضرر کؤرکان. حلال روزی کسبی‌کا مسافت‌لار قطع ایتکان، جمعیت ظاهر تیلایو باطن پریشانلېغ‌لاری آڭا ییتکان. بیری یۆز بۏلوردېن باشی‌دا سودا، بؤزی کنان بۏلوردېن کؤڭلی‌دا تمنا. مونداق کیشی‌نیڭ مقصودی تمام آسېغ بۏلماسا و بو آسېغ حصولی اۆچۆن رنجی قاتېغ بۏلماسا، سودا اۆچۆن تیڭیزکا کیمه سۆرماسا، دُر اۆچۆن نهنگ کامی‌غه قدم اورماسا، مال و درم‌نی عظمتی‌غه سبب قېلماسا، خدم و حشم‌نی حشمتی‌غه جهت بیلماسا، نفیس اجناس‌نی آیاپ چپان کییماسا، لذیذ اغذیه‌نی ایسیرکاب قوروغ نان ییماسا. رنجی معاش سهولتی اۆچۆن بۏلسا و سودی کؤڭل فراغتی اۆچۆن بۏلسا، سفردین عزیزلار صحبتی‌غه ییتمک مرادی اولسا و رعایتی‌دین نامرادلار ایشی گشادی بۏلسا. شرعی زکات بۏینی‌دا قالماسا، فقرا حقین اؤز بۏینی‌غه آلماسا. یۏق که مالېن عزیز آسراب اؤزینی خوار ایتکای و اؤز مالېن تمغادېن اۏغورلاب اؤزی‌کا مذلت ییتکای. یا وارث‌سپار اۆچۆن یېغېنغای یا حادثه قۏزغار اۆچۆن قازغانغای. مونداق کیشی خواجه ایماس مزدوردور اؤز لئیم و رذیل‌لیکی‌دین همیشه رنجور.
<br>

<br>
قطعه
<br>
مونداق کیشی‌دا یۏق خرد و هوشدېن نشان،
<br>
بیلگیل گدا، اگرچه ایرۆر خواجه جهان.
<br>

<br>

<br>
ییکیرمه ییتینجی فصل
<br>
شهردا آلېب ساتقوچی‌لار ذکری‌دا
<br>
شهرتی سوداگری غدر کیش، اؤزی‌کا سود و مسلمانلرغه قحط اندیش. ایل‌کا زیان آنېڭ سودی، اونکای آلېب یۆنگۆل ساتماق آنېڭ مقصودی. آلوردا کتان‌نی بؤز دیب، ساتاردا بوز وصفی‌دا کتان‌دېن آرتوق سؤز دیب. شال‌نی تورقه اۏرنیغه اؤتکارا آلور بۏلسا تقصیر یۏق، دکانی‌دا بارچا متاع بوریا بۏلسا زربفت ییری‌کا ساتالسا تأخیر یۏق. کلبه‌سی‌دا بارچا متاع موجود غیر انصاف، نا انصاف‌لېغی‌دېن بارچا جنس حاصل غیر تقصیرغه اعتراف. تاجر مسافر اۏل کدبانوغه هم‌زانو بلکه آنی چیریکی دیسا بۏلور مونی کدبانو. آڭا سود و آلغوچی‌غه نقصان مال، ایکی جانب‌دین یالغان آنت ایچیچی دلال.
<br>

<br>
بیت
<br>
بو خیل آدم ایماس‌لار یخشی باقساڭ،
<br>
ایرۆر سودیڭ آلاردېن گر یېراقساڭ.
<br>

<br>

<br>
ییکیرمه سیکیزینجی فصل
<br>
بازار کاسب‌لاری ذکری‌دا
<br>
بازاردا سوداگر و کاسب، تڭری‌غه خائن و وعدغه کاذب. بیرکا ارزیرین یۆزکا ساتماق‌دېن آلارغه میڭ مباهات، میڭ‌کا تیکارنی یۆزکا آلماق‌دېن آلارغه یۏق بیر ذره اویات. راستلېق بیله سودا آلارغه زیان‌کارلېق، وعدغه وفا آلارغه بدکردارلېق. آخرت علمی سوداسی‌دېن اعراض‌لاری و عمل میزانی عدالتی‌غه اعتراض‌لاری. اۏغول آتاغه بازی بیرماک پیشه‌لاری، دغل‌لیق‌لارېن کرام الکاتبین‌دین یاشورماق اندیشه‌لاری.
<br>

<br>
بیت
<br>
بولاردېن کیم که اؤزنی دئر ولی‌دور،
<br>
اگر قېلساڭ یقین بیر داغولی‌دور.
<br>

<br>

<br>
ییکیرمه تۏقوزونجی فصل
<br>
سائر هنرور صنعت پرداز ذکری‌دا
<br>
هنرور صنعت‌پرداز یالغان‌لاری کؤبدین کؤب و چېن‌لاری آزدېن آز. ایش‌لاری‌دا دغل‌لېق مقدور و حددین ناری وعده‌لاری‌دا خلاف خیال و گماندېن تاشقاری. چېن سؤز که ایل‌کا اولوغ هنردور، آلار قاشی‌دا عیب تمام. یالغان که خلایق‌غه اولوغ عیب‌دور، آلار آلیېدا هنر مالا کلام.
<br>

<br>
مثنوی
<br>
تاڭدېن آقشامغه ایش‌دا صنعت‌ساز،
<br>
هنر اطواری‌دا فسون پرداز،
<br>
ایلابان بو طریق‌نی ورزش،
<br>
که بیراوکا یوکؤرتکای‌لار ایش،
<br>
گر مؤدّی غنی یۏق ایرسا فقیر،
<br>
آڭا بازی بیرۆردا یۏق تقصیر.
<br>

<br>

<br>
اۏتوزېنجی فصل
<br>
شحنه و زندنی‌لار و عسس‌لار ذکری‌دا
<br>
داروغه و شحنه و عسس، اۏغری خونی‌غه ممد فریادرس. زندان اهلی دوزخ اهلی و عسس‌لار ملائکه عذاب، شحنه مالک دوزخ دیک حکم‌ران و عالی جناب. گناه اهلی طوق و زنجیرغه گرفتار، بو زنجیر و طوق‌لاری سلاسل و اغلال‌دېن نمودار. کیسه‌بُر بیله مقمّر عسس‌لاردین بازار و قمارخانه‌غه مستأجر. زندان چاهی‌دین اۏغری‌لار کؤڭلی تیره‌لیکی معلوم، جرم اهلی‌غه آندا پریشان کوڭل‌غه خواطر دیک هجوم. گنه‌کارغه آندا امیددین بیم کؤبراک و بد کردارغه آندا عناددېن تسلیم کؤبراک. هر قاتلا که بیر اۆنی تارتېب چېقارغایلار، آندا قالغان‌لار اؤزلاریدین بارغای‌لار. قایېتېب کیلکان‌لارنیڭ نقل‌لاری موحش و خبر کیلتورکان‌لارنیڭ ماجرالاری مشوش. بیری دئب که داروغه چیکاردا یخشی توردی، بیری دیب که بۏینېن چاپاردا یخشی اۏلتوردی. بیری مقتول‌نیڭ ییگیت‌لیکی‌دین تحسردا، بیری یتیم‌لارنیڭ رباعی اۏقوماغی‌دېن تحیردا. بو نوع صعب حال بی‌حددور و مونداق غریب احوال بی‌عد. عمل حرصی چاغی عسس مجرم‌نیڭ توتولماغی‌غه ساعی، اما اؤز مطلوبینی حاصل قېلغاندېن سۏڭرا قوتولماغی‌غه داعی. دنیادا بو منزل قیامت کرداردور و محشردا دوزخدین نمودار. بند زنجیرلېق گنهکارلار شهر زندانېدا، آنداق که عشق مقیدلاری بیت الاحزانی‌دا. تڭری بارچانی بو ییرکا کیلتۆرۆر افعال‌دین یېراق توتسون و بو منزل‌غه تۆشۆرۆر احوال‌دېن قېراق.
<br>

<br>
بیت
<br>
بیر منزل ایرۆر آندا بسی رنج و عقوبت،
<br>
تۆشکان کیشی‌کا آندا اؤکوش درد و صعوبت.
<br>

<br>
نظم
<br>
ولی اۏل حرم ایچرا بولغانغه خاص،
<br>
امید اۏل که هم تڭری بیرکای خلاص.
<br>

<br>

<br>
اۏتوز بیرینجی فصل
<br>
دهقانلېق ذکری‌دا
<br>
دهقان که دانه ساچار، ییرنی یارماق بیله رزق یۏلین آچار. اگر راستلېق و صلاحی باردور، اؤیی صالح ناقه‌سی‌دین نموداردور. قوشی هم ایکی زور پهلوان، یۆکی‌کا بۏیون سۏنوب آلیېدا روان. ایشی قېلوردا همدم و هم قدم، دهقان آلارنی سۏراردا آنداق که آدم. عالم معمورلېغی آلاردېن و عالم اهلی مسرورلوغی آلاردېن. هریان قېلسالار حرکت، ایل‌کا هم قوت ییتکۆرۆب هم برکت. دهقان که تۆزلۆک بیله دانه ساچار، حق بیری‌کا ییتی یۆز ایشیکین آچار. ساچقان دانه کؤکارکۆنجه قورت قوش آندېن بهره‌مند، دشت وحشی آنېڭ بیله خورسند. مورلار اؤیی آندېن آباد، کورلار خاطری آنېڭ بیله شاد. کبوترلارغه آندېن مست‌لېق، تورغای‌لارغه آندېن نشاط همدست‌لېق. اۏراقچی‌غه آندېن روزی، باشاقچی‌نیڭ یاروب آندېن کؤزی. برزگرغه آندېن کام حاصل، پشته‌کش‌غه آندېن مراد واصل. گدا آندېن تۏق، کتخدا تۏقلوغی هم آندېن اۏق. مسافرغه آندېن طعام مجاورغه آندېن کام. ایتماکچی تنوری آندېن قېزېق، علاف بازاری آندېن اېسېق. فقرا رزقی آندېن وافی، غربا قوتی آندېن کافی. زاهدغه آندېن حضور طاعت، عابدغه آندېن لاف قناعت. سایل خریطه‌سی‌دا آندېن مهیا اقطاعی، شاه خزانه‌سی‌دا آندېن بحر و کان متاعی. دهقان‌نیڭ بیر دانه ساچاری‌دا بو حال‌دور، اؤزکا ایش‌لاری تعریفی محال‌دور. باغی جنّت‌دین نمودار، پالیزی‌دا روح قوّتی پدیدار. اشجاری‌نیڭ هر بیری چرخ اخضر، اۏل شجر ریاحین و فواکهی نجوم و اختر. فقرا سرکه و دوشابی آندېن، اغنیا نقل و می نابی آندېن. گوناگون فواکه بیله باغ‌دا تزیین، چمن ملکی‌دا باغلانېب تعبیه و آیین. مونداق کیشی کیراک بخل‌دېن معرا بۏلسا و کذب و امساکدېن مبرا. شاه مالېن بیرۆردین ابا قېلماسا و زبون شریک‌کا جفا قېلماسا، تا دانه‌سی در سعادت بار بیرکای و تخم ساچېب انجم علو رفعت تیرکای. مونداق دهقان آدم‌نیڭ فرزند و خلفی‌دور، بلکه مرزوق‌لار آڭا فرزند و اۏل آدم صفی‌دور.
<br>

<br>
قطعه
<br>
کیم که دهقانلېق ایلادی پیشه،
<br>
داغی نان بیرماک اۏلدی آڭا شعار.
<br>
بیلا کیمسه علو رفعت‌دین،
<br>
آدم اۏلماسه آدمی خود بار.
<br>

<br>

<br>
اۏتوز ایکینجی فصل
<br>
یتیم و لئیم‌لار ذکری‌دا
<br>
اوباش بیله ارذال مسلمانلار دیک آلارغه نی معاش و نی خصال. انسانیّت طبع‌لاری‌دېن عاری، حیوانیّت بلکه سبعیت آلارنېڭ شعاری. یتیم‌کا پېچاق اورماق آنېڭ ایشی بۏلغای، اؤزی تیلبه ایت پېچاق آنېڭ تیشی بۏلغای. ساغ‌لېغی‌دا قوتوز ایت، اؤسرۆک‌لیکی‌دا آندېن قاچېب یۆز ایت. پنجه‌لاری نیش اجل قلابی نیچۆک که دشت سباعی، اؤلتۆرۆر کۆن اۆچۆن ایمان دعاسی‌دیک اؤرکانیب رباعی. یخشی یامانغه سؤکۆنج ییتکۆرۆب، عقرب دیک هر نیکا که ییتسا نیش اوروب. نی عقل آلاردا نی دین، نی حیا آلاردا نی تمکین. ایش‌لاری نا اعتمادلېق و ناپاک‌لیک، ورزش‌لاری بی‌مروت‌لېق و بی‌باک‌لیک. شهرنیڭ سایر ارذالی حشرات الأرض، آلاردېن احتراز واجب‌دور بلکه فرض.
<br>

<br>
بیت
<br>
خلایق‌غه اذا آلارغه صفات،
<br>
نبی دیدی کیم «اقتلوا الموذیات».
<br>

<br>

<br>
اۏتوز اۆچۆنجی فصل
<br>
غریب و بی‌نوالار ذکری‌دا
<br>
جت و لولی کؤبراکی‌نیڭ مضحک حرکاتی و تۆز اصولی. معلق اورماق‌لاری‌دا خاکسارلېغ آشکار، سرنگون تورماغ‌لاری‌دا بی‌اعتبارلېق پدیدار. انانیت‌لاری یۆزی‌کا تیزک سالېب چمن‌ور، انسانیّت‌لاری دائره‌سی میمون‌لاری‌غه چنبر. کیشی‌لیک‌دین سیکریماک‌لار بیله قاچېب، یخشی‌لېغ‌دېن مسخره‌لېق‌لار بیله ملامت ایشیکین اؤزلاری‌کا آچېب. بو کۆن تاپقاننی ییب تاڭلا غمین ییمای، تیلاب نیمه بیرماکان‌دین شکایت سؤزی دیمای. وطن و مسکن‌لاری خوارلېق ویرانه‌سی، منزل و مأمن‌لاری خاکسارلېغ کاشانه‌سی. تاڭ آتقاچ ایر و خاتون کسب اۆچۆن هر طرف تارقاشېب، اۏغول و قېزلاری کوی و کوچه‌دا بۆتراشیب. هر قایسی هر نی کیم حاصل قېلېب، آقشام بارچا بیر ییرکا یېغېلېب. تاپقانلارېن تۆکاتماکۆنجه اویقو میلی قېلمای، تاڭلا نی ییکۆمیزدۆر دیماک سؤزین بیلمای. تاڭلا ایش‌لاری اؤتکان بورونغی کۆن ایشی، بو هم بیر ایش‌دور اگر قېلا آلسا کیشی. بو رذالت کیشی‌لیک تکبری‌دین خوبراق، بو ضلالت یخشی‌لېق تصوریدین مرغوبراق.
<br>

<br>
بیت
<br>
کیشی اگر کیشی بۏلسا اؤزین کیشی دیماکای،
<br>
قېلوردا هیچ ایشینی هم کیشی ایشی دیماکای.
<br>
اۏتوز تؤرتۆنجی فصل
<br>
مبرم گدالار ذکری‌دا
<br>
تیلانچی و گدا، کؤبراکی بی‌عزت و بی‌حیا. کۆندۆز کیزماک‌لاری ابرام ایله ایلدین آلماق اۆچۆن، کیجه کیلیب اوغورلارغه ایل جهاتی‌غه کؤز سالماق اۆچۆن. نی نعمت آلېب منعم‌دین شاکر، نی انعام تاپېب مکرم عذری‌غه تیل‌لاری ذاکر. ییماک بیلا جوع اهلی دیک معده‌لاری‌غه تۏلماق یۏق، تیلاماق بیلا مستسقی دیک سودېن سیراب بۏلماق یۏق. کدو کچکولی مملو بنگی‌لار خاطری دیک متنوع خیالاتی‌دېن، خریطه‌سی تۏلا ریایی صوفی‌لار ضمیری دیک متلوّن خواطر حالاتی‌دین. هر درم کیم تؤکۆب غسال‌دېن اؤزکا کیشی آچماق محال، هر سیم کیم ییرکا کؤمۆب تۏفراغدېن اؤزکا بیراو آنی ییماک‌کا یۏق احتمال. کؤزلاری حرص‌نیڭ صادی و طمع‌نیڭ عینی، بو حرص و طمع‌دین جان و کؤڭل‌لاری‌دا محروم‌لوق شینی. بولار آراسی‌دا اؤزی‌کا قلندر آت قۏیغان ملعون، آدمی‌لېغ‌دېن مغبون و دیو و شیطان آلیېدا مطعون. انسانیّت و مسلمانلېق‌دېن یېراق و آیېغ آدمی‌لېغ‌دا آلاردېن یخشی‌راق. شکل تغییری بیله آدمی‌لېغ‌دېن گران پوستین ایوورا کییماک‌لاری حیوانلېغ سبعیت‌دین نشانه. اولوغ کیچیک‌دین هر تۆرلۆک‌دا گدای موحش فاسد خواطری دیک صافی کوڭل‌کا مشوش.
<br>

<br>
رباعی
<br>
بیرماک بۏلماس بولارغه انسان حکمی،
<br>
یا آدم و مؤمن و مسلمان حکمی.
<br>
فاسد اخلاط‌غه کیم واجب‌دور دفعی،
<br>
بۏلغایمو کیشی بیرای دیسا جان حکمی.
<br>

<br>

<br>
اۏتوز بیشینجی فصل
<br>
قوشچی و صیاد ذکری‌دا
<br>
قوشچی صیادلارغه مقتدا و حکم‌ران و بو جماعت آڭا رعیت و مأمور فرمان. کیم که ایلکی‌دا بیر قوش، کیجه و کۆندۆز رنج و مشقت‌قه توش. کیجه اویقوسی حرام و ایمکاک‌دین یۏق آڭا آرام. نفس حظی اۆچۆن بیر گنه‌سیز آیاغی‌غه سالېب بند و اوزون تۆن‌لار آنېڭ عذابی بیله خرسند. امل رشته‌سین طمع ایکنه‌سی‌کا چکیب، اۏل بی‌زبان‌نېڭ کؤرار کؤزین هم تیکیب. مقصودی آنی صیاد قېلماق، اؤزکا جانلېغ‌لار قصدیغه جلاد قېلماق. کۆندۆز دشت و وادی‌غه چاپېب، بیر نیچه زبون‌نی غافل تاپېب، یۆز مکر و حیله بیله قوشېن آلارغه سالېب و اۏل سالغان اۏل مظلومنی آلېب. آلدورغاندېن سۏڭرا اۏل صید باشی اۆستیدا توتوب اۏرون، اۏل قانی تۏلغان زبون‌نی بسمل قېلماسدېن بورون، نی دئ که قاناتېن سؤکۆب قۏلتوغېن مو یارادور و اؤزی اۏل قاتل قوشېن شفقت بیلا تۏیغوروب. نیچه مونداق‌نیڭ که قانېن تؤکتی، قۏلتوغېن یاروب قاناتېن سؤکتی، فتراکی‌کا باغلاب اؤیی‌کا یاندی، اؤزی و قوشی قېلغانلارېغه قوواندی. شوم نفس حظی‌غه بیر ایکی آیاغ‌لارېغه ارتکاب قېلغای، اؤییدا شرالغه‌سین کباب قېلغای. بعضینی که تاڭلا بیکی‌کا ایلتیب تارتقای آنېڭ التفاتی‌دېن کؤڭلی‌کا جولدو طمعی آرتقای. قوشی تعریفی‌دا اؤیکانی بارچا لاف، اؤز تحقیقی‌دا سؤزلاکانی باری گزاف. مونجه مذموم امرغه باعث نفس کامی، خواه ایمکاکی، خواه تماشاسی، خواه کبابی، خواه بیک انعامی.
<br>

<br>
مثنوی
<br>
بولار باعثی بارچا نفسانیت،
<br>
که آندا ایماس داخل انسانیت.
<br>
قۏنالغه آلېب قایدا قۏنسه درم،
<br>
آت آرپاسی هم قوشی‌غه طعمه هم.
<br>

<br>

<br>
اۏتوز آلتېنجی فصل
<br>
تربیت تاپېب حرام نمک‌لیک قېلغان نوکر ذکری‌دا
<br>
نوکر که ولی نعمت‌دین رعایت کؤرکای و بیک مخدومی‌دین تربیت و عنایت کؤرکای. ایرلیک و انسانیت اۏل‌دور کیم مقابله‌سیدا قوللوق و خدمتکارلېق بلکه یک‌جهت‌لیک و جان‌سپارلېق قېلغای و تیلاکای که آڭا جان فدا ایتکای تا شفقتی حقوقین ادا ایتکای. حمیّت اۏل ایماس که مخدوم یانا بیراوکا کؤب ملتفت بۏلغاندېن شکایت اظهاری قېلغای و گله‌مندلېغ گفت و گذاری، تا ایش آڭا ییتکای که نعمت کفرانی آراغه تۆشکای و حق ناشناسلېق طغیانی ماجراغه سۆرۆشکای و بو آدمی‌سېزلېق قاچماقغه منجر بۏلغای و عدو ایشیکی‌کا بارورغه مقرر بۏلغای. اؤزین بیراوکا قول دیب قاچقان ددک‌دور بلکه ددک‌دین یۆز قاتلا کم‌راک. بتخصیص که مفرط تربیت کؤرمیش بۏلغای و مقابله‌دا بی‌اندام لاف‌لار اورمېش بۏلغای. ایر که بیر ییردین یانا بیر ییرکا قاچقای، نامردلېق تۏفراغېن ییگیت‌لیک باشی‌غه ساچقای. چون مونداق کیشی ایرلیک سانی‌دېن ناری‌دور و ییگیت‌لیک‌نیڭ دایره‌سی‌دین تاشقاری. حاکمی کیم کیاستی بار آنېڭ قاشی‌دا مونداق کیشی‌کا قاچان ایران‌لار سیاستی بار. ایرانلاردین مردانه گناه وجودغه کیلسا بۏینی‌غه یۆکلاکاندین سۏڭ بۏینېن اورارلار. قېزېل یۆزلۆک قېلور اۆچۆن بۏینی‌غه تیغ سۆرارلار. امّا آنېڭ سرخ‌روی‌لوغی‌غه گلگونه سزاواردور و یۆز آقلېغی‌غه مناسب سپیده باردور کیم قاری مخنث مبهوت و آنېڭ خاله‌زاده‌سی گفتار فرتوت. شرکت بیله مشاطه‌لېغ تۆزکای‌لار و بۆکیلین زیب و زینتی‌دا سحرلار کؤرکۆزکای‌لار و قاشېن آلېب وسمه‌غه شایسته قېلغای‌لار. اما وسمه‌لارین پیوسته قېلغای‌لار سقالین قېرقېب ایکی قولاق تۆزلاری‌کا زلف‌لار آشفته حال قۏیغارلار. اما ایکی عذاری طرفیدین داغی چپ و راست ایکی خال قویغای‌لار. عاریتی دستاردېن باشېغه بۆرۆنجاک قېلغای‌لار که عروس مستوره و گردیزی نامستوردور. کشیده‌لیک یاغلېغ‌دېن فرقی‌غه لچک سالغایلار که جوان مخدور و حله نازک‌لوکی نامقدور. بو نوع آراسته قېلغاندېن سۏڭرا چنبر شاخ یورغه اؤی‌کا تیسکاری میندۆرکای‌لار و شهرنیڭ کوی و محلاتی‌غه کیزدۆرکای‌لار و نظاره‌گر ایل طعن و تشنیع بیله کیم «چار دانگ سپاه‌گری گاومیش تاختن است» دیب فریاد قېلغای‌لار و اگر ورق یۆز قرالېغی دین اویات و قلم قرا تیل‌لیک بۏلوردېن حجاب بۏلماسا آڭا مناسب حریف‌لار مسطور و موافق عاشق‌لار مذکور بۏلغای ایردی عیش و نشاط بزمی قورولغای ایردی. اما آنداق سیه‌روی‌نیڭ تقبیحی و اۏل نوع قرا یۆزلۆک‌نیڭ تفضیحی بیر نیچه دعا اهلی‌غه ملتمس بۏلسا مونچا اۏق بس بۏلغوسی‌دور.
<br>

<br>
بیت
<br>
بو نوع مسخره‌لېق ایل‌کا بس دورور حیرت،
<br>
که اؤلکای ایشیتیبان کیم‌کا بار ایسه غیرت.
<br>

<br>
اۏتوز ییتینجی فصل
<br>
کتخدالېغ صفتی و خاتون‌لار ذکری‌دا
<br>
کتخدالېغ قوتولا آلماس بلاغه مبتلالېغ. دواسیز رنج‌غه خوار و زار بۏلماق و علاج‌سیز ایمکاک‌کا گرفتار بۏلماق. اگرچه بو ایش باشدېن آیاق الم و آزاردور اما آنېڭ کیفیتی‌دا تفاوت‌لار باردور. موافق تۆشسا کدبانو، دولت و جمعیت‌غه بۏلماق تور هم‌زانو. اؤی‌نیڭ آرایشی آندېن و اؤیلۆک‌نیڭ آسایشی آندېن. جمالی بۏلسا کؤڭل‌کا مرغوب و صلاحی بۏلسا جانغه مطلوب. عاقله بۏلسا روزگارغه آندېن انتظام و معاش اسبابی‌غه آندېن ترتیب و سرانجام. بو نوع جفت کیشی‌کا قاووشسا، بلکه مونداق کامکارلېق ایلیک‌کا تۆشسا. باری نهانی غم و محنت‌دا هم‌راز و همدمیڭ بۏلغای و مخفی و پنهان درد و مشقت‌غه دمساز و محرمیڭ بۏلغای. روزگاردېن هر جفا ییتسا انیسیڭ اۏل و چرخ دوّاردېن هر ابتلا کیلسا جلیسیڭ اۏل. کؤڭلوڭ غمی‌دین اۏل غمناک و بدنیڭ ضعف ملالی‌دین اۏل هلاک. اگر حسن و جمال اۏرتا چاغلېق‌دور و موافقتی رشته‌سی مخالفت‌غه باغلېق‌دور، خوف و رجا بیله تیریلماک‌دور و حکمت و مدارا بیله معاشینی بیلماک‌دور و کتخدالېغ‌نیڭ بعضی مشکلی بۏلسا آسان‌دور اما کؤبراک حالی‌دا کؤڭل هراسان‌دور. بو نوع نی نافرجام‌لېق و ناکام‌لېق تحمل قېلغای و هر نیچۆک بۏلسا اؤتکاریلکای اما نعوذ بالله ناساز جفت ایوکا مهلک مرض‌دور، آشکار و نهفت سلیطه بۏلسا، کؤڭل آندېن رنجه و قبجه بۏلسا روح‌غه آندېن شکنجه. یامان تیل‌لیک بۏلسا آووشقه کؤڭلی آندېن یارالېغ، یامان ایش‌لیک بۏلسا ایرکا آندېن یۆز قارالېغ. میخواره بۏلسا اؤی‌دین آبادلېق برطرف، بدکاره بۏلسا اؤی آندېن بیت التلف. اۏل که اوّل مذکور بۏلدی و یوقاری‌راق مسطور، روزگار آناسی‌دېن یۆز ییل‌دا بیر تۏغماس و یۆز میڭدین بیر یۏلوقماس. یۏلوقغان کیشی‌کا تاج تارک بۏلسون و بو سعادت آڭا مبارک بۏلسون. اما بو طایفه‌نی حق تعالی ناقص و چپ یاراتېب‌دور و کمال و راست‌لېغ‌نی ذات‌لاری‌دېن هۆراتیب‌دور و فعل‌لارین ناخوش قېلېب‌دور و کؤبراک ایران‌لارنی آلارغه زبون و بارکش قېلېب‌دور. فتنه و مکر آلارغه پیشه، افسون و غدر آلارغه اندیشه. حق نعمت‌لاری‌غه ناسپاس، خلق یخشی‌لېق‌لاری‌غه ناشناس. ناحفاظ‌لېغ دین‌لاری، نا انصاف‌لېغ آیین‌لاری. خودنمالېق آلارغه شیوه، خودپسندلېق آلارغه میوه. دین‌لاری‌کا عقل یۏقی‌دېن قصور، عقل‌لاری‌دا دین یۏقی‌دېن فتور. لباس‌لاری‌دا نفس لوثی‌دېن ناپاک‌لیک، صفات‌لاری‌دا ذات خباثتی‌دین بی‌باک‌لیک. هشیارلاری جهل میلی‌دین مست و اؤسرۆک‌لاری می و معشوق پرست. عیب‌بین‌لیک نظرلاری، عیب جوی‌لوق هنرلاری. کید و فریب‌دا فسون‌ساز، مکر و حیله‌دا سحرپرداز. بی‌جرم‌لارغه قصد و غیبت‌لاری قتل پیوند، بی‌گنهلارغه کذب و تهمت‌لاری راست مانند. حق طرفین توتماق‌لاری متعسر، باطل جانبی‌دېن اؤتماک‌لاری متعذر. ایتیک‌لیک بیله یۆز قېزارتماق آلارغه تزیین، سؤز اثناسی‌دا یۆزلاری‌کا قارا تیلاماک آلارغه آیین. شهزاده پری صورت ابوشقه‌غه ایش‌لاری غدر و بیداد، زنکی دیو سیرت اۏیناشقه رسم‌لاری مَحبت و اتحاد. پرده‌دا اۏلتورماق‌لاری حیله‌سازلېغ یاسانېب آنلانماغ‌لیغ‌لاری سبک بازلېغ. حیله‌لاری عنکبوت تاری‌نی پرده پوش. بۏلغای کیشی‌نیڭ بو نوع پرده‌داری کنپرهٔ ایسکی سناج‌غه غازه سۆرتکای و تیترای تورغان باشغه تیتراکۆج سانچقای. اوّلی اۏلدور که فلک آنېڭ باشېن اجل تاشی بیله یانچقای. بو طائفه‌دین اگر قاری ددک‌دور که یاسېلورغه راغب‌دور و اگر آرپایی آلماس ایشاک‌دور که نقشین افسار و جل‌غه طالب. بولارنیڭ زبون ایران‌لاری، یۆک تارتار ایشاک‌لاری و عاجز قلتبان‌لاری، قول‌لاری بلکه ددک‌لاری. آنداق که باری خلایق‌دا تفاوت بار بولارنیڭ هم تفاوت‌لاری بی‌حساب‌دور و بی‌شمار. بو تفاوت اوچ قسم‌دور، بیری عوام دور، بیری خواص دور و بیری خاص الخاص. عوام‌لاری بهایم و سباع مانند، ایچماک و ییماک و اویقوغه خرسند. طاعت‌لاری زیب و آرایش و عبادت‌لاری زینت و نمایش. شعارلاری اسلام‌دین غفلت، مراد و کام‌لاری فسق‌دا شهرت. خواص‌لاری ابلیس شعار و دیو آیین، شیوه‌لاری مکر و پیشه‌لاری کین. صواب رأی‌لاری ریب و مکارلېق، صلاح و تقوی‌لاری ستم و غدارلېق. غدر و مکردا دیو آلار قاشی‌دا غول، فساد و حیله‌دا شیطان آلار آلیېدا کول. ملایک آلار قاشی‌دا بلاهت بیلا معیوب، شیطان آلار آلیېدا حماقت‌غه منسوب. خانواده‌لار بۏزماق آلارغه مسجد یاسار دیک فن، ناحق قان آلارغه اؤلۆک تیرکۆزکۆنجا مستحن. یۆز یخشی‌لیق‌غه میڭ یامان‌لېق ایش‌لاری، نوش ییتکۆرکانکا نیش اورماق آسایش‌لاری. عفت و صلاح اؤیی آلاردېن بۏزوق، عافیت و زهد بناسی آلاردېن یېقوق. آلار مکری تعریفی‌دا کؤب علوم‌لېغ دانا و کؤب دقت‌لېغ حکما کتاب‌لار تصنیف ایتیب‌دۆرلار و مجلدلار بیتیب‌دۆرلار و مبالغه‌لار بیله بسط‌لار قېلېب‌دورلار و هنوز اؤزلارین عاجز و مقصر بیلیب‌دۆرلار. بو بیر نیجه پریشان کلمات بیله نی نوع تعریف‌لارېن آیتسا بۏلغای و توصیف‌لاری‌دېن یۆزدین بیری‌کا ییتسا بۏلغای. اما خاص الخاص‌لاری بولارغه عکس مطلق. حق‌گوی و حق‌شناس و تیل‌لاری‌دا حق و کؤڭل‌لاری‌دا حق. علماء اسلام‌غه آلاردېن فائده امید، اولیاء عظام آلار انفاسیدین مستفید. انبیاء مرسلین نی آلارغه مادح بیلکیل و ملائکهٔ مقربین آلارغه ایکاجی سیڭیل. عفت ناری‌دېن باش‌لاری‌دا مقنع و عصمت حله‌سی‌دین یۆزلاری‌دا برقع. برقع‌نی اۏل یۆزدین حق یېراق قېلماسون و فتور ییلی‌دین بو پرده اۏل وجه‌دین آچېلماسون.
<br>

<br>

<br>
اۏتوز سیکیزینجی فصل
<br>
ریائی شیخ‌لار ذکری‌دا
<br>
شیخ ریائی، رعنالېق جلوه نمایی. مسی‌دور آلتون بیله روکش، تاشی خوش‌نمای و ایچی ناخوش. صورتی درویش‌وش، معنی‌سی سراسر غش. وارسته‌لېغی بارچا قید، کراماتی تمام شید. عمامه‌سی ریاست یۆکی، باشی‌دا بیر فاسد خیال هر تۆکی. ایکنی‌داکی مرقّع، رنگ‌آمیزلېغ‌لار بیله ملمع. رداسی عیوبی‌نیڭ پرده‌داری، ریا چرخی ایکیرکان هر تاری. مسواکی طمع تیشین ایتۆرۆرکا سوهان، شانه‌دانی‌دا ریش‌خند آلتی نهان. مهره‌بازلېق تسبیحین ایوۆرماک، اوزون‌راق نمازدېن غرضی ایل کؤرماک. کلاه دولت اۏل دولتمندغه دستار، اوزون‌راق علاقه‌سی تۆلکۆ قویروغی‌دېن نمودار. محل‌سیز صیحه‌سی بغایت ساوغ، آنداق که وقت‌سیز اۆن تارتقان تاووغ. غفلتی‌دین اورادی‌دا علالا، نیچۆک کیم مست‌لار بزمی‌دا «درنا تلالا». بارچه کلماتی حیلت‌انگیز و مجموع حرکاتی غرض‌آمیز. واقعه‌سی بارچا یاسالغان، اۏیقاغ‌لېغ‌دا دیکانی بارچا یالغان. سماعی اصول‌دېن تاشقاری، وجد و صعقه‌سی تعریف آهنگی‌دین ناری. صورتی‌دا مونجا پیچ‌درپیچ، معنی‌سی خود باشدېن آیاق هیچ. بو خبیث ذات‌غه مونجا آرایش، پاک ایران‌لار حالی‌دېن آندا نمایش. هیهات هیهات اویات و یۆز میڭ اویات. طرفه بو کیم بو مظهرغه مریدلار هم بار خدمتی‌دا، بارچه شیفته و بی‌قرار و اۏل بو دکانی یۆرۆتۆب تدبیر بیلا و بو معرکه‌نی توتوب تزویر ایله کیم شیاطین‌غه محل حیرت‌دور و دیو لعین‌غه موجب عبرت و نفرت‌دور.
<br>

<br>
قطعه
<br>
فقر اسمی بیرلا مونجا شید و زرق و بوریا،
<br>
سلطنت دیک‌دورکه قېلغای پادشاه بوریا.
<br>
بو اگر درویش اؤزین قېلسا گمان اۏل پادشه،
<br>
یۏق عجب چون ایکیسی‌دا یۏق‌دورور عقل و حیا.
<br>

<br>

<br>
اۏتوز تۏقوزونجی فصل
<br>
خرابات اهلی ذکری‌دا
<br>
رند خراباتی، که می ایچماک بیله اؤتار اوقاتی، حباب دیک باده هواسی باشی‌دا، صراحی دیک باش قۏیار ییری ساغر قاشی‌دا. دیردا هر قایان که بزم کؤرۆب، سبوکش‌لیک وسیله‌سی بیله اؤزنی ییتکۆرۆب. ناموس دستارېن باش‌دېن آلېب، بیر جرعه اۆچۆن می فروش آیاغی‌غه سالېب. میخانه ترددی‌دین بی‌خانمان‌لېغی و پیمانه تعلقی‌دین بی‌سر و سامانلېغی. هر مغبچه ایلکی‌دین که جامی تارتېب، جمشیددین استغنا و شوکتی آرتېب. مغبچه‌لار یۆزی آلیېدا بت‌پرست، دیر پیری آیاغی‌دا باشی تۏفراقغه پست. یاقاسی میخواره شوخ‌لار ایلکی‌دین چاک، کؤڭلی هم آلار عشقی تیغی‌دین زخمناک. دِیر دا می گدالېغی‌غه اشتغالی، ایلکی‌دا میخانه‌نیڭ سېنوق سفالی. رسوالېق کویی‌دا آیاغی یالاڭ؛ باشی هم؛ بدمست‌لار دست‌بردی‌دین ماڭلایی زخم‌لېق، قاشی هم. وجود شخصین قېلور اۆچۆن پامال، مجالس‌دا ییری صف نعال. باشی‌غه عمامه محنتی آرتمای، بوینی‌دا ردا منّتین تارتمای. نفسی گرچه تۏفراقغه همدست، همّتی آلیېدا فلک پست. زمان نوایبی‌دین کؤڭلی غم‌سیز، فلک حوادثی‌دین خاطری الم‌سیز. وجود و عدم‌دین بۏلمای هراسان، بار و یۏق همّتی آلیېدا یکسان. صراحی دیک تلخ یېغلاماق‌دېن نشاطی، می دیک آیاق‌غه تۆشماک‌دین انبساطی. مغ دیری‌دا بیر دم ساغالمای، دهر خیر و شری‌غه کؤز سالمای. زمان یخشی یامانی بیله ایشی یۏق، دیسا بۏلغای که عالم‌دا مونداق کیشی یۏق. دهر اهلی ظلمی‌دین مونداق معاش‌غه محق، حق عفو و رحمتی‌غه مستحق. وجود فناسی میکده‌سی تۏفراغېدا فانی، امیدی حق کرمی‌دین بقای جاودانی. رند و گداغه کیم ییتیب بو اقبال و دولت، شاه‌لارغه آنېڭ حالی‌دېن آرزو و حسرت.
<br>

<br>
رباعی
<br>
رندی که فنا جامېنی تارتار پیوست،
<br>
دنیا بیله آخرت‌غه ایرماس پا بست.
<br>
حق رحمتی امیدی بیله تۆن کۆن مست،
<br>
کؤب آرتوغراق که زاهد رزق پرست.
<br>

<br>
امید اۏل کیم باری نامرادلارغه حق تعالی بو فنا دولتین قریب قېلغای و توبه سعادتی بیلا بقای جاوید نصیب قېلغای، امین.
<br>

<br>

<br>
قېرقېنجی فصل
<br>
درویش‌لار ذکری‌دا
<br>
درویش اۏل‌دور که بۏلغای رضا اندیش، اگر ایچی‌دا بۏلسا یۆز نیش، تاشی بۏلغای مرهم آیین و ملامت کیش. درویش کیراک که صدق و فنا طریقین تۆزکای و اؤزین نیچۆک که بار آنداق کؤرکۆزکای. انانیّت غلظتی‌غه قاتېغ ریاضت بیله صفا بیرمیش بۏلغای و نفسانیّت شدتی‌دین عظیم مجاهده‌لار بیله چېقېب فقر طریقی‌غه کیرمیش بۏلغای. بلکه وجود تفرقه‌سی وادی‌سین قطع ایتمیش و فنا دارالامانی جماعت خانه‌سی‌غه ییتمیش بۏلغای. همتی نظری‌غه ما سوی الله ناموجود، بلکه وجود مطلق‌دین اؤزکا بارچه نابود. ایچی تاشی بیله موافق بلکه آرېغ‌راق، باطنی ظاهری بیله مساوی بلکه یاروغ‌راق. اگر ظاهری‌دا باطن اخفاسی اۆچۆن کؤرۆنسا غش‌لېق، آندېن مرادی بۏلسا ملامت کش‌لېق. باطنی صافی ظاهر تیره‌لیکی کانی منافی. درویش تۏنی یېرتوق آنداق دور که گنج مکانی بۏزوق. صفا اهلی جهان‌دا آنداق‌دور که فریدون گنجی ویران‌دا. معنی اهلی‌دا حقیقت مخفی و صورت اهلی‌نیڭ حقیقتی دعوی و دعو حقیقت‌دا بی‌معنی. ایرانلار حال‌لاری صورتین یاشوروب‌دورلار و ملامت صورتی‌دا فعل بازگونه اوروب‌دورلار و ظاهرلاری بناسېن بۏزوب‌دورلار و باطن‌لاری اساسېن تۆزۆب‌دۆرلار. قضادېن نی کیلسا اؤزلارین رضاغه یاساب‌دورلار و عالم اهلی‌نیڭ قاتېغ رنج و ایریک ملامتی‌غه چېداب‌دورلار، ییماک ایچماک‌دین کیچیب‌دۆرلار، حق رضاسین ایستاردا غم ییب قان ایچیب‌دۆرلار. رضاء و تسلیم زاویه‌سی مقام‌لاری، فقر و فنا هاویه‌سی‌دا آرام‌لاری. ادب و تواضع آلارغه کیش، دشمن و دوست‌غه نیک‌اندیش. بو صفت و آیین بیله بولغان ایرۆر درویش.
<br>

<br>
رباعی
<br>
یا رب که فنا قوشینی رامیم ایلا،
<br>
رامیم دیمایین که صید دامیم ایلا.
<br>
هم فقر طریقی‌دا خرامېم ایلا،
<br>
هم زاویهٔ فنا مقامېم ایلا.
<br>

<br>

<br>
حمیده افعال و ذمیمه خصال خاصیتی‌دا
<br>
اۏل اۏن باب دور
<br>

<br>

<br>
اوّلغی باب
<br>
توبه ذکری‌دا
<br>
توبهٔ حقیقی، مذموم افعال قباحتی‌غه مطّلع بۏلماق‌دور و توفیق رفیق بولوب، اۏل افعال‌دېن اجتناب قېلماق‌دور. توبه مجرم بنده‌نیڭ وقتی کؤزکۆسین عصیان زنگی‌دین آریتور و نیاز مصقلی بیله اۏل کؤزکۆ یۆزین یاروتور. شقاوت طریقی‌نیڭ نهایتی‌دور و هدایت جاده‌سی‌نیڭ بدایتی‌دور و انانیّت غفلتی‌دین سیسکانماک‌دۆر و بشریت اویقوسی‌دېن اۏیغانماق. اؤز ناشایست احوالین آڭلاماق‌دور و نابایست افعالین تاڭلاماق‌دور. یاراماس مخفی‌لارغه کاشف بۏلماق‌دور و کیراکماس دعوی‌لارغه واقف بۏلماق. اعمال قبایحی‌دین شرمنده‌لېق‌دور و افعال فضایحی‌دین سرافکنده‌لېق و آگه‌لېق‌دور و بشریت عنادی‌غه واقف‌لېق‌دور. نفس اماره فسادی‌غه کؤڭل‌کا نافرمانلېغی‌دېن متغیر بۏلماق‌دور و روح‌غه نافرجام‌لېغ‌دېن متنفر بۏلماق‌دور. حق‌دین نجات وقتی ییتماک‌دۆر و بنده نفس متابعتین ترک ایتماک. بو گوهر شب‌چراغ هر تیره روزگار لایقی ایماس و بو شمع توفیق‌نی هادی عنایت هر کیمکا بیرماس. اما قایسی آرېغ طینت‌لېغ یۏلدېن آزمېش بۏلغای و قایو پاک خلقت‌لېق جاده‌دین چېقېب قېلور ایشین یازمېش بۏلغای کیم آڭا غریب حالات حادث بۏلمیش بۏلغای و اول حالات‌غه نفس شوم باعث بۏلمیش بۏلغای. هادی توفیق ییتکای و آنی اۏل حالاتدېن آگه ایتکای. چون آگه بۏلدی حیاتی‌دېن تارېققای و اویات دودی دماغېدېن چېققای و اعتذار بیله قېلادورغانېدېن ابا قېلغای و استغفار بیلا قېلا تورغانی‌دېن استعفا قېلغای و ناهموار افعالی‌غه اندام بیرکای و بی‌راه‌لېغ‌دېن چېقېب حقیقت یۏلیغه کیرکای و بو مرتبه طریقت اهلی‌نیڭ اوّلغی گامی‌دور. مقصد وادیسی‌نیڭ اوّلغی منزلی‌غه خرامی. بو سعادت کیشی‌کا اؤزلۆکی‌دین ییتماک حاشا، «ذلک فضل الله یؤتیه من یشاء». هر صاحب دولت‌غه بو آگه‌لېق بیر وسیله بیله یتیب‌دۆر. سعادتمند بو اقبالنی بیر واسطه بیله کسب ایتیب‌دۆر.
<br>

<br>
رباعی
<br>
حق‌دین آڭا کیم ییتی عنایت وقتی،
<br>
کؤڭلی‌کا یامان فعلی سرایت وقتی.
<br>
عصیانی‌غه فاش اۏلور نهایت وقتی،
<br>
بو بۏلدی هدایت‌غه بدایت وقتی.
<br>

<br>
حکایت
<br>
مظهر صنع حق تبارک شیخ عبدالله مبارک قدس سره‌نیڭ توبه‌سی‌نیڭ بدایتی و تۆز یۏلغه کیرار‌نیڭ هدایتی بو ایرمیش کیم حالی اوایلی دا بیر پری‌وش عشقی‌غه گرفتار ایردی و خلق آراسی‌دا مجنون شعار و کؤڭلی بیر شوخ حُسنی‌غه مبتلا و هوش و خرد کؤڭلی ملکی‌دین جلا. بیر قېش کیجه‌سی معشوقی دیواری تۆبی‌دا وصلی اُمیدیغه پابست و یۆزی خیالی‌دېن آنداق بی‌خود و مست ایردی با وجود اۏل کیم بولوت هوادېن زمهریر بار و تۆن مشکی اۏل زمهریردین کافور کردار ایردی و دی صرصری‌دین قار کؤڭلی ملکی‌کا عشق سپاهی چاپقونی‌دېن نشانه کؤرکۆزۆر ایردی و برودت شدتی‌دین اشجار یافراغ‌لاری ساووغ ایلتکان، لال تیل‌لار حالېدېن افسانه آیتور ایردی و اۏل عشق اۏتی حرارتی‌دین بو حال‌دېن خبرسیز و یالاڭ اعضاسی قار و زمهریر برودتی شدتی‌دین اثرسیز توروب ایردی. آڭا تیکرو کیم تاڭ قوشی ناله تۆزدی و سحر مؤذنی نغمه کؤرکۆزدی، اۏل ایشیتکاج ساغېندی کیم خفتن نمازی‌نېڭ نداسی‌دور و عشا صلواتی‌نېڭ اداسی ابتداسی. چون تاڭ یاووشتی قویاش دیک ایچی‌کا اضطراب و آشوب تۆشتی و صبح صادق نوری‌دین کؤڭلی‌کا یاروغلوق ییتتی و ملهم هدایت آنی آگاه ایتتی. اؤزی‌کا دیدی کیم ای مبارک‌نیڭ نامبارک اۏغلی و ای تڭری‌نیڭ قاچقان و بی‌ادب قولی، خفتن نمازی قرأتی دا اگر امام اوزون‌راق سوره اۏقوسا ملالیڭ توتار و یۆز فاسد خیال کؤڭلیڭ‌کا اؤتار، قېش‌نېڭ بیر اوزون تۆنی‌نی آنداق شوم نفسیڭ هواسی‌غه مشعوف و مذموم طبیعتیڭ کامی خیالی‌غه مغلوب اؤتکاردین، شعوروڭ بۏلماس بو حالاتدېن آنېڭ ایچی‌کا قۏزغالان تۆشتی و اویات‌دېن روحی بدن‌دین مفارقت قېلغالی یاووشتی. عنایت الهی قۏلدادی، توبه هدایتی‌غه بۏلدادی کیم آنداق ریاضت و سلوک‌کا راسخ بۏلدی که آز وقت‌دا مکه و مدینه‌دا شیخ المشایخ بۏلدی. امید اۏل که حق سبحانه و تعالی بارچا یۏلدېن چیققان‌لارنی آگاه‌لېغ بیله ارجمند قېلغای و بو نوع توبه سعادتی بیله بهرمند قېلغای.
<br>

<br>
قطعه
<br>
توبه کیم آنېڭ سعادتی‌دین،
<br>
بیر قول اۏغلی بو پایه کسب ایتکای،
<br>
کیم آڭا شاه‌لار قول اۏلغای‌لار،
<br>
موڭا اؤزلۆک بیله نیچۆک ییتمای؟
<br>

<br>

<br>
ایکینچی باب
<br>
زهد ذکری‌دا
<br>
زهد دنیا آرزولاری‌دېن کیچماک‌دۆر و نفس آلار‌نېڭ مَوتی زهرین ایچماک و مال و جاه خیالی رشته‌سین کؤڭل‌دین اۆزماک‌دۆر. ننگ و ناموس بت‌لارېن اوشاتورغه اؤزۆنی تۆزماک و قبول اُمیدیغه ریاضت طریقین توتماق‌دور و نفس‌نیڭ بارچا مدعالارېن اونوتماق، شریعت جاده‌سی‌دا مردانه تورماق و طریقت وادی‌سی‌غه دردمندانه قدم اورماق. باشنی ریائی سجده‌غه ایندۆرماماک‌دۆر بلکه آنداق طاعت‌نی خیال‌غه کیچۆرماماک. گمان کؤزنی آسراماق‌دورور پارچا نامحرم یۆزدین، تیلینی توتماق‌دور پارچا نامشروع سؤزدین. قولاق کرلیکی‌دور مالا یعنی مسموعات‌دېن، ایلیک تارتماق‌دور پارچا نامشروعات‌دېن. آیاغ لنگ‌لیکی‌دور خلایق تردّدی‌دېن و نطق گنگ‌لیکی‌دور سؤزدا ایل تشدّدی‌دین. آغېزغه صوم مهری‌دور نی‌دین که نفس تمناسی بۏلغای و نفس‌غه یأس کافوری‌دور هر شی‌دین که طبیعت تقاضاسی بۏلغای. طعام قلّتی‌دور آنچا کیم میسر و آنېڭ جبلتی رعایتی‌دور آنچا کیم مقدر. خلوت‌غه ألفت‌دور علی الدوام عزلت‌غه مداومت‌دور مالاکلام و لیل قیامی‌غه مواظبت‌دور و ذکر دوامی‌غه مداومت‌دور هر سالک‌کا کیم بو مقام تارېغای و خلقتی ریاضت نوری بیلا نفسانیت لوثی‌دېن آرېغای، کوڭلی اؤیی‌کا آشنالېغ شمعی‌دین نور ییتکای و اۏل نور پرتوی آنېڭ کؤڭلین مسرور ایتکای. عبادت نتایجی ییتا باشلاغای و ریاضت فوائدی بهره‌مند ایتا باشلاغای. اۏل ساعت بساعت ایشی‌دا اېسېق‌راق بۏلغای و لحظه فلحظه قېلېشی قېزېق‌راق بۏلغای. بو فیض ساغرلارېدېن ایچیب قانماغای و ذوق قدح‌لارېدېن لاجرعه تارتاردېن اوسانماغای. یا رب آنېڭ جرعه جامی‌دېن محروم تشنه‌لب‌لارنی کامیاب قېلغېل و بو وادی‌دا آغزی قوروغان‌لارنی سیراب ایتکیل یا کریم یا رحیم.
<br>

<br>
بیت
<br>
بو طلب‌دا کیم که بۏلسا آڭا روزی ایتما حرمان،
<br>
بو تعب‌دا کیم که اۏلسا آڭا قېل وصل ایله درمان.
<br>

<br>
حکایت
<br>
قدوه اهل یقین مولانا شمس‌الدین معداوچه قدس سره جام ولایتی‌دا مذکور بولغان کنت‌دا بۏلور ایردی. اۏتوز یېل ایردی که جمیع ظاهر تنعماتېدېن بی‌بهره، قائم اللیل و صائم الدهر ایردی. بیر مسجددا منزوی ایردی کیم غیر تجدید وضو اۆچۆن مذکور مدت‌دا آندېن چېقمای‌دور ایردی و جنس بشردین نیمه قبول قېلمای‌دور ایردی. حضرت رسالت پناه صلی الله علیه و سلم متابعتی‌غه کیم اُحُد غزوه‌سی‌دا ایکی مبارک تیش‌لاری شهید بۏلوب ایردی، اۏتوز ایکی تیشین اوشاتیب ایردی و بو اۏتوز یېل‌دا یانی آستی‌دا بیر بوریا، باشی آستی‌دا بیر خشت بیله اؤتکاریب ایردی کیچیک میرزا علیه الرحمه اۏل ولایت‌دین اؤتاردا بو عزیزنیڭ مذکور بۏلغان صفاتېن ایشیتیب آنېڭ زیارتی‌غه ییتتی مولانا هم اۏل مسجدغه کیرکاندا ایکنی‌داکی خرقه و باشی‌داغی ایسکی بؤرک بیله ایردی و تعلق رنگی اطلاقېن آڭا قېلسا بۏلماس ایردی. مذکور میرزانېڭ کؤڭلی‌کا رقت کیلیب بیر آووج درم کیلتۆرۆب التماس قېلېب‌دور کیم اوشبو نیازمندلیغ‌نی قبول قېلغای. مولانا دیب‌دور که چون من بو طریق بیلا عادت قېلېب‌تورمن هیچ نیمه‌کا احتیاجېم یۏق‌تور. اگر سیزنیڭ خاطریڭیز اۆچۆن آلسام مڭا تعلیم قېلېڭ کیم آنی نی قېلای و قای‌دا قۏیغای. سیزیڭ بیر ملازمیڭیزنیڭ بیر جزوی وصله‌سی‌غه اۏلتورورمن. منت‌دار بۏلدوم. سیز کرم قېلېب منی معذور توتوڭ. کیچیک میرزا بو سؤزکا جواب آیتالمای یېغلاب قولاق توتوب بیر اؤپۆب چېقېب‌دور. اؤزی رحمة الله بو فقیرغه مونداق تقریر قېلدی بیر نیچه وقت‌دین سۏڭرا بو فقیر هم مولانا خدمتی‌غه مشرف بۏلوب سیرتینی بو طریق بیلا موافق تاپتېم بلکه آرتوغراق هم حق تعالی پارچا طالب نیازمندلارغه اۏل گلستاندېن نفخه و اۏل ریاحین‌دین شمه نصیب قېلسون.
<br>

<br>
بیت
<br>
کیم که کؤڭلی‌دین آنېڭ فقر آرزوسی کیتمکای،
<br>
بو دورور امّید کیم حق آنی نومید ایتماکای.
<br>

<br>

<br>
اۆچۆنجی باب
<br>
توکل ذکری‌دا
<br>
توکل حق یۏلی‌دا واسطه اسبابېن رفع قېلماق‌دور و وسیله حجابېن دفع قېلماق و سبب‌لارغه میانجی‌لېق‌دېن عذر قۏلماق و سبب و عذرسیز مسبب‌غه بنده بۏلماق. تقدیر قدرت بازوسی آلیېدا سبب رشته‌سی چۆرۆک‌دۆر و قضا مشعلی پرتوی قاشی‌دا واسطه اوچقونی اؤچۆک. توکل اهلی که مقصود وادیسی‌غه قدم قۏیوب‌دورلار، یۏل زادېن حق خوان احسانی‌دېن بیلیب‌‌دورلار و آندېن تۏیوب‌دورلار. توکلی درست ایل‌نیڭ ییماکی حق خوان انعامی‌دېن‌دور و ایچماکی آنېڭ شربتخانه‌سی جامی‌دېن و کیماکی آنېڭ خزانه احسان و اکرامی‌دېن. بس بولار موجود کؤرۆنکاندین اوّل نیکا خوشحال بۏلغای و نابود ایکاندین آڭا ملال. دریادېن اؤتاردا کیمه‌نی سبب دیساڭ، تابانی نم بۏلمای اؤتکۆچی‌لاکا نی سؤزۆڭ بار و بیابان قطع ایتارکا مرکب‌نی واسطه گمان قېلساڭ، طی ارض بیله بارغوچی‌لار آلیېدا مرکب‌کا نی اعتبار. آنداق که سینیڭ نصیبیڭ نی یانا بیراو ییماس، آنېڭ هم نصیبین سین ییماک ممکن ایماس. سینیڭ روزیڭ سڭادور، آنېڭ قسمتی آڭا. تیلاماساڭیز هم ییتکۆرۆر و ییماساڭیز هم ییدۆرۆر. مونی آڭلاغانلار قوتولوب‌دورلار روزی اۆچۆن محنت چیکاردین و تینیب‌دۆرلار فراغت اۆچۆن دانه ایکاردین. روزی اۆچۆن کسب اهتمامی توکل قصوری‌دېن بۏلغای و معیشت اۆچۆن سعی مالاکلام یقین فتوری‌دېن. تڭری رزّاق‌لېغېن بیلکان روزی اۆچۆن غم ییماکای و قسّام‌لېغېن بیلکان رزق آز و کؤبی‌دین‌ سۏر دیماکای. اۏل که وحش و طیر رزقی‌غه ضامن‌دور سڭا ییتکۆرماکای مۆ؟ اۏل که مور و ملخ‌غه روزی بیرۆر سڭا بیرماکای مۆ؟ سعی بیله ازل قسمتین آرتورای دیکان یاغېن رشته‌سی‌غه گره اورای دیر، وجد بیله قلم یازغان قضانی قایتارای دیکان قوروغ ییردا کیمه سۆرای دیر. بو ایش‌لار کؤڭلی او بی‌یقین نوری‌دېن تیره‌لار ایشی‌دۆر و باطنی کؤزی حقیقت قویاشی‌دېن خیره‌لار عادت و ورزشی‌دۆر. توکل اهلی بارچا اسباب و واسطه‌دین کؤز یوموب‌دورلار و «فلیتوکل علی الله» دریاسی‌غه چوموب‌دورلار. روزی ییتکۆرکۆچی حق‌نی بیلیب‌دورلار. آنی ییدۆرکۆچی هم آنی عقیده قېلېب‌دورلار. شک و تردّد قاطع طریق‌لاری‌دېن اعراض ایتیب‌دورلار و واسطه‌سیز توکل بادیه‌سی‌غه قدم اوروب مقصود کعبه‌سی‌غه ییتیب‌دورلار.
<br>

<br>
بیت
<br>
کیم که قطع ایتسا توکل قدمی بیرلا طریق،
<br>
یاغېن و سیل آڭا موذی ایماس و برق، حریق.
<br>

<br>
حکایت
<br>
شیخ ابراهیم ستنبه بیر مریدی بیله توکل قدمی ایله کعبه عزیمتی قېلدی‌لار شیخ مریدغه آیتتی کیم «سین‌دا هیچ معلوم بارمو؟». مرید شیخ‌غه دیدی کیم «یۏق مین توکل بیله بو یۏل‌غه قدم قۏیوب‌مین مین‌دا معلوم‌نی تیلار». یانا بیر نیچه قدم بارغاندین سۏڭرا شیخ آیتتی کیم «سین اؤزۆڭ‌دا یخشی احتیاط قېل معلوموڭ بۏلسا تاشلاغیل کیم مینیڭ آیاغیم آغېرلېق قېلادور». یانا مرید دیدی کیم «مین‌دا بیر ایکی نعلین شراکی بار که بادیه قطعی‌دا نعلینیم شراکی اۆزۆلسا آنی تارتارغه آلېب مین». شیخ مریدغه دیدی «حالا خود نعلین‌نیڭ شراکی بۆتۆن‌دۆر و اۆزۆلمای‌دور شراکی تاشلا». مرید دیب‌دۆر «تاشلامای چاره‌م یۏق ایردی ضرورتدین تاشلادېم و کره بیله بارور ایردیم یۏلدا ناگاه نعلینیم شراکی اۆزۆلدی، توروب ایلیک اوردوم که آنی نعلین‌دین سۏغوروب تاشلاغای‌مین و شیخ‌نی اۏل امردا طعن قېلغای‌مین کؤردۆم که نعلین یانی‌دا بیر شراک تۆشۆب یاتور. مین تعجب یۆزی‌دین اۏل شراکنی نعلین‌غه تارتتېم و شیخ‌نی ایریشتیم هر قاچان نعلین شراکی‌کا احتیاج واقع بۏلسا ایردی همول دستور بیله مهیا شراک ظاهر بولور ایردی. بو ایش‌دا مینیڭ توکّلوم درست بۏلدی». توکل اهلی حق یۏلین بو نوع باریب‌دورلار و آنېڭ غیری‌غه توسل خیالېن کؤڭل‌دین چېقارېب‌دورلار.
<br>

<br>
قطعه
<br>
توکل چون درست ایرمای مخل‌دور،
<br>
آڭا نعلین‌نیڭ آرتوق شراکی.
<br>
درست اۏلغاج یېغېلسه گنج قارون،
<br>
یۏق اۏل دم راه رونېڭ هیچ باکی.
<br>
الله ولی الهدا.
<br>
تؤرتۆنجی باب
<br>
قناعت ذکری‌دا
<br>
قناعت عبادت قوتی حاصل بۏلغونجه قوت بیله اؤتکارماک‌دۆر و آندېن آرتوق بارچا نیمه‌نیڭ هوسین خیال‌دېن کیتارماک‌دۆر و بی‌نوالېغ بیله نفس‌نی آزرده توتماق‌دور و محروم‌لوق بیله قوای شهوانی‌نی پژمرده توتماق. قناعت چشمه‌دۆر که سویی آلماق بیله قوروماس و مخزنی‌دور که نقدین سایغاماق بیله اؤکسۆماس. مزرعی‌دۆر که تخمی عزت و شوکت بار بیرۆر و شجری‌دۆر که شاخی استغنا و حرمت ثمر کیلتۆرۆر. کؤڭل‌کا آندېن آچوقلوق فایده‌سی ییتار و کؤز آندېن یاروغلوق نتیجه‌سی کسب ایتار. قانع درویش‌نیڭ قوروغ نانی، طامع شاه‌نیڭ خطایی خوانی‌دېن خوب‌راق‌دور و فارغ فقر اندیش‌نیڭ یاوغان اوماجی آلغوچی غنی‌نیڭ نباتی کلاجی‌دېن مرغوب‌راق. شاه اۏل‌دور که آلماغای و بیرکای، گدا اۏل دور که ساچماغای و تیرکای. اۏل که قاعت‌غه معتاد بۏلدی شاه و گدا تردّدی‌دین آزاد بۏلدی. معاش اؤیی گرچه بۏلور تار، اما هر نیچه مبالغه قېلساڭ ییری بار. حصاری‌دۆر که آندا کیرساڭ نفس شرّیدین قوتولورسېن و کوهساری‌دۆر که آندا چېقساڭ دشمن و دوست‌دین مستغنی بۏلورسېن. افتاده‌لېغی دور که نتیجه‌سی سر افرازلېغ، نیازمندلېغی دور فایده‌سی بی‌نیازلېغ. تخمی دور بَری غنا و شجری دور ثمری استغنا. میی دور آجېغ اما نشائه‌سی طرب انگیز، یۏلی دور قاتېغ اما منزلی فرح‌آمیز. قناعت‌دا نیچه کیم فراغ بال، عکسی طمع‌دا رذالت و نکال. خسیس طبع‌غه دوستی دور لئیم‌وش، کذا شیوه‌لیک و رذالت آنېڭ طوریغه خوش. موافقتی‌غه اثر خوارلېغ، مناسبتی‌غه بهره سبکبارلېغ. هر طبع‌غه کیم اۏل موجود بۏلدی، اۏل کیشی اولوس طبعی‌غه مردود بۏلدی. لئیم‌لېق و رذالت‌غه کمال آندېن، آدمی‌لېق و انسانیت‌غه زوال آندېن. اۏتی دور ناموس اؤیین کۆیدۆرکۆچی، ییلی دور عزّت خرمنین ساوورغوچی و وقار شمعین اؤچۆرکۆچی. طمع انعام‌غه آنداق‌دور که شرّه طعام‌غه. اۏل بیری دون‌لار حرکاتی، بو بیری بهایم صفاتی. قناعت جوهری‌دور که ایلنی مونداق ایکی بلادېن اؤتکارۆر و مونداق ایکی ابتدادېن قوتقارور و بو ایکی ضمیمه فعل که یامان‌دور، گویا ایکی ناخوش توأمان‌دور. اۏل موندېن یامان و بو آندېن یامان، ایکالاسی یاماندېن یامان. بیری لئیم و بیری مدبر، ایکالاسی‌نیڭ حقیقتی بیر. مخبر صادق صلی الله علیه و سلم موڭا موافق دیب‌دۆر قانع‌نی عزیزغه و طامع‌نی ذلیل‌غه نسبت بیریب‌دۆر.
<br>

<br>
رباعی
<br>
هر کیم که قناعت طرفی نسبتی بار،
<br>
بارچا ایل آرا تواضع و عزتی بار.
<br>
اۏل کیم طمع و حرص بیله الفتی بار،
<br>
یخشی یامان ایچرا ذلت و نکبتی بار.
<br>

<br>
حکایت
<br>
کاشف اسرار الهی شیخ شاه زیارتگاهی قدس الله سرّه عبادت فراغتی اۆچۆن قناعتی شعار قېلدی و زیارتگاه قصبه‌سی‌دا مسکن اختیار قېلدی. اولوس نذر و هدیه‌سین پروا قېلمادی و سلاطین انعام و سویورغالېن کؤزکا ایلمادی. محقر موروثی محوطه‌سی‌غه اشجار تیکتی و ایکین ایکتی اؤز مبارک ایلیکی بیله ایکین سوارورغه بیل اورار ایردی و اشجار تربتی‌غه تیشه و اره سۆرار ایردی. بو نوع قناعت بیله معاش تۆزۆب تڭری‌نیڭ عبادتی‌غه اشتغال کؤرکۆزۆر ایردی. بو قناعت نتیجه‌سی «عز من قنع» حکمی بیله اول ییرکا ییتتی کیم هراة دارالسلطنه‌سی‌دین سلاطین مسندنشین و علماء دین و مشایخ اهل یقین اۆچ شرعی یۏلنی اۏل بزرگوار خدمتی‌غه بارور ایردی‌لار و آستانی تۏفراغېن اوچماک بیله تفاخر باشین فلک‌دین اؤتکارۆر ایردی‌لار اول زراعت نانی‌دین و اول فواکه خوانی‌دین هر نی ایلیک‌لاری‌کا توشسا کؤزلاری‌کا سورتوب قویون‌لاری‌غه سالیب تبرک اۆچۆن شهرغه عیال و اطفال‌لاری اۆچۆن کیلتورور ایردی‌لار و اندین ییکان‌لار اخرت نجاتی‌غه هم امیدوار بولور ایردی‌لار قناعت نتیجه‌سی موندین کامل‌راق آز ظهور قېلېب ایرکین و خرسندلېق باغی‌نیڭ رایحینی موندین طراوت‌لیغ‌راق کم اچیلیب ایرکین.
<br>

<br>
قطعه
<br>
جهان ایچره کؤب صنع کؤرکۆزدی صانع،
<br>
ایماس‌دور کیشی طرفه آنداق که قانع.
<br>
کیشی‌دین طلب‌سیز غنا حاصل ایتماک،
<br>
یانا جودغه بولماماق هیچ مانع.
<br>

<br>

<br>
بیشینجی باب
<br>
صبر ذکری‌دا
<br>
صبر اوزنی چېقارماق دور حظوظ نفسانیدین و تنعمات جسمانی‌دین و نفس‌نی جبس قېلماق دور عبادات محنتی دا و قدم‌نی ثابت توتماق دور ریاضت صعوبتی‌دا. حق یۏلی‌دا قاتېغ ایریک‌کا توزماک دور یخشی یامان‌دین هر نی ایشیتکان کورکان‌کا تحمل کؤرکۆزماک دور. آجېغ دور اما سودمند قاتېغ دور اما دافع کزند. قایسی نامراد ایلیک صبر ایتاکی‌کا اوردی کیم مراد تاپمادی و قایسی گرفتار کؤڭل صبر بندی‌غه قویدی کیم کشاد تاپمادی.
<br>
فرج‌لار مفتاحی دور و بندلار فتاحی دور. رفیقی دور صحبتی ممل اما عاقبتی مرادغه قرین‌لېق و حریفی دور امیدی اوزون اما نهایتی مطلوب‌غه همنشین‌لېق سمندی دور کاهل خرام اما منزل‌غه ییتکورکوچی و بختی دور ثقیل کام لیکین مأمن‌غه توشورکوچی. ناصح تلخ گفتار دیک طبع اندین ازرده لیکن ضمنی‌دا مقصود حاصل طبیب بطی العلاج دیک مریض اندین پزمرده اما سونکی‌دا صحت واصل. عشق اهلی ذکری‌دین متغیر و لیکن غایتی وصل‌غه امیدوارلېغ هجر اهلی یادی‌دین متنفر و لیکن نهایتی اتصال‌غه کامکارلېغ. قفسی‌دا جان بلبلی‌غه نی خموش‌لوق سود ایتیب نی نوا و الحان مجلسی‌دا روح‌نیڭ طوطیسی‌غه نی سکوت نفع ییتکوروب نی فریاد و فغان. صحراسی‌دا فراغت همان و اضطراب همان بیداسی‌دا درنک همان و شتاب همان. سوخته فراق اولماکدین آڭا غم یۏق و غم اندوخته اشتیاق کویماکدین آڭا الم یۏق هجر شامی دیک تیره و اوزون اما غایتی صبح وصال حج یۏلی دیک قاتېغ و یېراق اما نهایتی کعبه اقبال. هر گرفتارغه که اول ناموجود روحی اندین سپری. عاشق‌لارغه مرضی دور قاتل و بیمارلارغه زهری دور هلاهل. صحیح آنېڭ صعوبتی دین بیمار حواس آنېڭ عقوبتی‌دین ناکار. روح ایشی آنی تارتاردا تعلل کؤڭل آنېڭ قاتېغ‌لېغی دین بی‌طاقت و تحمل. یۏلی با-یه‌سی‌دا ظلمات آفات حضردیک آنی قطع قېلغانغه بهره ذلال حیات. شدتی یوکی‌کا حامل‌لاردین بیری ایوب نبی و صعوبتی حملی‌غه کامل‌لاردین بیری محمد عربی.
<br>

<br>
بیت
<br>
عجب رنجی که آندین صعب یۏق رنج،
<br>
ولی چیککان کیشی‌نیڭ بهره‌سی گنج.
<br>

<br>
حکایت
<br>
بیر ناتوان کؤڭلی‌کا بیر گلعذار خار خاری بۏلدی و اۏل تهمت بیله زندان گرفتاری بۏلدی. اۏل ایش اقراری اۆچۆن آڭا قېلماغان عذاب قالمادی اما اۏل مخفی سرین کونکل‌دین نیمه تیل‌کا سالمادی. عاقبت بیر کون عسس‌لار باردی‌لار و انی زنداندین سودراب چېقاردی‌لار باش آیاغدین تارتیب اوزاتتی‌لار و بیر قوجاق یېغاجنی آنېڭ اعضاسی‌دا اوشاتتی‌لار آنداق که باشدین آیاغی جراحت بۏلدی و باری اعضاسی‌نیڭ تیریسی سویولدی تایاغ اعضاسینی آنداق افکار قېلدی که قانی اول معرکه‌نی لاله‌زار قېلدی مظلوم مطلقاً دم اورمادی و اقرار تکلمین تیلی‌کا سورمادی چون تعذیب شدتیدین هاردی‌لار اول مجمع‌دین سودراب چېقاردی‌لار و نومیدلیغ‌دین قوبا بیردی‌لار و انصاف عالمی‌دا محق ایردی‌لار. چون جفا پیشه‌لار یېراق باردی جفاکش آغزی‌دین بیر اوشالغان درم چېقاردی جمعی که آنی کوردی‌لار ایش کیفیتین سوردی‌لار. اولجه جوابی‌دین مفهوم بۏلدی بو حالت معلوم بۏلدی کیم سیاستی‌نیڭ هنکامه‌سی‌دا منظوری حاضر ایرمیش و بیر کوشه‌دین آنېڭ حالی‌غه ناظر ایرمیش آڭا تیکروکه اول بیداد ستم تیشی استیدا ایرمش اول درم عذاب اعتدالدین اوتاردی درم‌غه تیش بر کیتور ایرمش و تیش زخمیدین اول درم‌نی پاره پاره اوشاتور ایرمیش و منظور ناظر آلیېدا صبر و تحمل قېلور ایرمیش و آنېڭ نظاره‌گر ایرکانین بیلور ایرمیش. منظور چون بو حالنی بیلدی مهر و شفقت بیله باشی‌غه کیلدی یومشاغ سؤز بیله یاره‌لاری‌غه مرهم ییتکوردی و چوچوک تیل بیله مجروح تنی‌غه جان کیوردی. خیالی‌غه کیچماس دولت‌غه سزاوار بۏلدی و کمانی‌غه اوتماس سعادتغه کامکار. بو بارچا اول شدت داغی صبر و شکیبالېغ نتیجه‌سی ایردی و اول صعوبت و شدت‌دا تحمل دین اوزکا آڭا دست بیردی.
<br>

<br>
بیت
<br>
کیم که بیر شدت آرا صبر و تحمل ایلادی،
<br>
بخت آنېڭ نیشنی نوش و خارینی گۆل ایلادی.
<br>

<br>

<br>
آلتېنجی باب
<br>
تواضع و ادب ذکری‌دا
<br>
تواضع خلق‌نی کیشی محبتی‌غه شیفته قېلور و اولوسنی فاعل مودتی‌غه فریفته دوست‌لېغ کلشنی‌دا نضارت کل‌لاری اچار و اول کلشن‌دین انس و الفت بزمی‌دا تورلوک کل‌لار ساچار. متکبر دشمن‌غه ملایمت ساری یۏل کؤرکۆزۆر و معجب خصم خاطری‌غه انسانیت ذوقین اولتورغوزور. تکراری حیاسیز مدعینی اویات سرحدی‌غه باشقارور و تعدادی انصاف‌سیز عدونی یامانلیغ‌دین اؤتکارۆر. اگرچه بارچه ایل‌دین خوب دور و بای خلایق‌دین مرغوب اما سرافرازلاردین خوبراق دور و بی‌نیازلاردین مرغوبراق. ابنای جنس دین بیر بیریکا مستحسن و کابردین اصاغرغه احسن سیخا قېلمای ایلنی شاد قېلور و عطا کؤرکۆزمای کیشی‌نی غم‌دین ازاد ایلار. ادب کیچیک یاشلیغ‌لارنی اولوغ‌لار دعاسی‌غه سزاوار ایتار و اول دعا برکتی بیله عمردین برخوردار. کیچیک‌لار مهرین اولوغ‌لار کؤڭلی‌کا سالور و اول مَحبت کونکل‌دا مؤبد قالور اوشاغ‌لارنی کؤزکا اولوغ قېلور اطراریدین خلق اولوغ‌لوغ بیلور خلق جانبی‌دین بی‌حرمت‌لېغ ایشیکین باغلار و کیشی‌نی خلق هزل و استخفافی‌دین ساقلار. طبیعت‌غه انسانیت طریقی‌دا اندام بیرور و مزاج‌غه ادمی‌لېق منزلی‌دا آرام. کیچیک‌لارکا کیم اندین مونجا نتیجه بۏلغای اولوغ‌لارغه کور کیم مونجه نیجه بۏلغای محبت‌غه زیب و پیرایه ادب‌دین ییتار و مودت‌غه رونق و بها ادب ترکی‌دن کیتار ادب و تواضع دوستلېغ کؤزکۆسی‌کا جلا بیرور و ایکی جانب‌دین یاروغلوق ییتکورور. تواضع و ادب اهلی‌غه تعظیم و حرمت ییتار اول دانه‌نی ایککان بو محصولنی جمع ایتار. خلق اصطلاحی‌دا حمیده اخلاق ابتداسی بو خصال دور و بو رسوخ تاپسا مَحبت اختلالی محال‌دور ایکی جانب‌دین اگر خلق کریم بۏلغای ادب و تواضع مقابله‌سی‌دا عزت و تعظیم بۏلغای. خوشا بو نوع احباب اراسی‌دا صحبت و بو طور اصحاب اورتاسی‌دا مودت و مونداق اهل مَحبت و وداد موخل محبت و اتحاد. اگر ظاهردا دوستلوق صفاسی اۆچۆن دور دنیادا کامکارلېغ دور و اگر معنی‌دا تڭری رضاسی اۆچۆن دور اخرت‌دا امید رسته‌کارلېغ دور اگر تڭری‌لېق اۆچۆن بۏلسا التعظیم لامر الله سعادتی حاصل و اگر خلق دوستلوغی اۆچۆن بۏلسا و الشفقة علی خلق الله دولتی واصل. بو عالی مرتبه‌غه و شایسته و لایق موفقی دور ذاتی فقر دولتی‌غه ملایم و موافق یۏق که متکبر و خودپسند و جاهل ناخردمند.
<br>

<br>
بیت
<br>
عقل و حکمت ایشی‌دور بیلا معاش و آیین،
<br>
قایدا تاپقای مونی هر نفس پرست خودبین.
<br>

<br>
حکایت
<br>
اخبار راوی‌لاری و آثار حاوی‌لاری مونداق روایت قېلېب‌دورلار که بیر آو هنکامه‌سی غوغاسی‌دا و چاپماق و اتماق اراسی‌دا خسرو پرویزنیڭ سرافرازلېق تاجی‌دین بیر کوهر ابدار و در شاهوار اۆزۆلوب ییرکا توشتی آو اشتغالی‌دین آڭا و هیچ کیشی‌کا خبر بولمادی آودین مداین‌غه قایتتی‌لار. اول ایشنی بیلدی‌لار خلایق‌نی منادی بیله چېقاردی‌لار و اول گوهر نایاب‌نی تیلای باردی‌لار. چون اول زیب تاج ملک خراجی ایردی تاپقانغه کؤب نیمه و کرامند صله وعده بۏلدی. خلق اول بیابان‌دا گوهر جست و جویی‌دا و صله‌سی ارزوسی کفت و کویی‌دا اتفاقاً ایکی همراه بیری غافل و بیری آگاه. غافل جهل یۆزی‌دین خودپسند آگاه تواضع و ادب زیوری‌دین ارجمند بیری‌نیڭ اسمی مدبر جهان‌گرد و بیری‌نیڭ اتی مقبل جوانمرد. اول بیابان داغی یۏلغه عازم و شهر ساری بارورغه جازم پویه‌نما و دشت‌پیما ایردی‌لار. چون در طلب ایلار ایل‌کا یاووشتی‌لار اول خیل‌نی باشلاب چیققان تن‌کا یۏلوقوشتی‌لار مدبر تکبر بیله آڭا باقای اوتتی مقبل انسانیت طریقین ایلکاری توتتی و اول سالارغه ادب و تواضع بیله باش ایندوردی آیاغی استی‌دا کوهر خود توشکان ایرمیش کوردی. الیب اوپوب اول سالارغه توتابیردی. اول خود موعود صله‌نیڭ وکیلی ایردی مقبل‌نیڭ ایلیکین توتوب شهرغه قایتتی و اوتکان حالات‌نی خسرو قاشی‌دا شرح بیله آیتتی. خسرو خوشحال و منبسط بۏلدی و آنېڭ عذرین دیکاندین ارتوق احسان بیله قولدی. مدبر تکبر نتیجه‌سی‌دین شهر کلخنی‌دا آرام توتوب مقبل ادب و تواضع فایده‌سی‌دین کوهر مقصود تاپیب شاه کلشنی‌دا مقام.
<br>

<br>
بیت
<br>
متکبر گیزیبان شهردا خوار و مردود،
<br>
متواضع‌نی غنی ایلادی در مقصود.
<br>

<br>

<br>
ییتینجی باب
<br>
ذکر شرحی‌دا
<br>
ذکر کؤڭل بیله حق یادی اشتغالی دور و تیل بیله داغی هم اول تکلم مقالی و بعضی تیل‌کا اول امردین معزول‌لوق دیب دورلار و کونکل‌کا مداومت و مشغول‌لوق. کؤڭل حق یادی بیلا تولماق دور و آنېڭ غیری خیالی‌دین خالی بولماق. اول مشغول‌لوق‌غه ما خلق الله فناسی دور و ما خلق الله خالقی‌نیڭ بقاسی و نفی کلمه‌سی بیله که لا الا بۏلغای ما سوی الله‌نی اونوتماق دور و اثبات کلمه‌سی بیله که الا الله بۏلغای کؤڭلنی اووتماق و مشغول توتماق دور و آنېڭ نهایت مرتبه‌سی ذاکر مذکوردا نابود و یۏق بولماق دور بلکه ذکر ذاکر و مذکور بیر اوق بولماق دور اندا تیل‌کا کلکل یۏق و تقریر و بیانغه مدخل یۏق. نی لسانغه تکلم‌دین خبر و نی بیانغه ترنم‌دین اثر بو حرم‌غه کلی محرم بولماغلېق نفی خواطر دور و افنای موجود و ناموجود و غایب و حاضر. اوزنی بود و نابود خیالیدین قاچورماق و مقصود اصلی طلبی‌دا اورماق. اوز و یاتدین بیکانه بولماغونجا بو محبوب بیله اشنا بۏلسا بۏلماس و بود و نابوددین خالی بولماغونجه بو حیات زلالیدین تولسا بۏلماس. بو دریاغه کیرکان کوهر مقصود تیلاسه دم اسراماق کیراک و بو حرم‌غه یۏل تاپقان محرم‌لېق تیلاسه دم اورماماق کیراک. شاه رازین اسراماق‌دا تیلین تیماغان‌نیڭ باشی باریب دور و غیرت و سیاست تیغی آنېڭ نهادی‌دین دمار چېقاریب دور. بو می ایچکاندین کیفیت اظهاری کؤڭل بی‌تاب‌لېغی دین دور و با باده بدمست‌لېغی‌نیڭ شراب‌لېغی.
<br>

<br>
رباعی
<br>
میخانه‌ده جمعی که ایرۆر باده پرست،
<br>
ظاهر میی ایچکاندین اۏلور بدمست.
<br>
میڭ‌دین بیر ایماس بو می حقیقت میی‌دین،
<br>
ایچکان آنی آخسوملاسا تاڭ یۏق پیوست.
<br>

<br>
حکایت
<br>
مقرب حضرت باری خواجه عبدالله انصاری قدس سره دیدی کیم اول تکلم‌غه که منصور دم آوردی مین هم اوردوم اول آشکار ایتتی و من یاشوردوم. مین که یاشوردوم تاجدارلېق مڭا قریب بۏلدی اول که اشکار ایتتی دارغه تاج اولماغلېق آڭا نصیب بۏلدی. اول هنوز خام ایردی و بو معنی‌دین خروش قېلور بی‌هنگام. ایشیتکوچی ابا ایتتی و آڭا یتتی اولچه ییتتی. مین اول سؤزنی انجمن‌دا اظهار ایتارمین و اظهاری‌دا اصرار و تکرار ایتارمین هیج کیشی مڭا نیمه دی الماس و دیماس کیم سؤزۆم‌نیڭ اگرچه معنی‌سی اول‌دور اما صورتی اول ایماس کیم صورت اهلی صورتغه نظر سالورلار و معنی اهلی معنی‌دین بهره الورلار. الهی بو اکاه‌لار آیاغی‌نیڭ تۏفراغیدین بیز کمراه‌لار تیره کؤڭلی‌کا اچوغلوق ییتکور و قارارغان کؤزلاری‌کا یاروغلوق ییتکور.
<br>

<br>
بیت
<br>
همول کحل الجواهرنی کؤزۆمکا توتیا ایلا،
<br>
اۏل اکسیر سعادت‌دین وجودوم کیمیا ایلا.
<br>

<br>

<br>
سیکیزینجی باب
<br>
توجه ذکری‌دا
<br>
توجه حق سبحانه و تعالی‌غه یوزلانماک و اول یان ایلانماق دور و خلق‌دین تعلق تارین اوزوب آڭا اولانماق دور. جمیع ارزو دین چیقماق که حق‌نیڭ غیری‌غه ایلاندورغای و ما سوی الله اشتغالی‌غه چیرماندورغای. آنداق که دنیا و اخرت سعادتین عرضه قېلسالار و صدیق و پیغمبرلار مراتبین جلوه بیرسالار سالک اول یان نظر اوقین اتماغای و کؤڭلی‌کا الار رد و قبولین مطلقاً یاووتماغای. اگر توجه‌دا بوزی‌کا اوق‌لار کیلسا کؤز یومماقنی اونوتقای اگر بیر کؤزین اول اوق‌لار ضایع ایتسا یانا بیرنی ایلکاری توتقای اگر اول نظاره‌دا تاش یاغسا باشین یاشورماغای و انی محافظت قالغانیغه قاچورماغای. اگر الییدین شیر ژیان یوزلانسا آڭا مورچه کیلماکای یامان اگر پیل دمان اوچراسا اول همان بۏلغای و پشه همان. سیل بلادین توجهی ورقی‌غه نم ییتماکای و صرصر افت بیر تار مویین خم ایتماکای چرخ غدار فتنه‌لېق نجومی بیلا آڭا بیر زرافشان کاغذ ماوی برق حوادث آڭا ییل اوچورغان بیر ساریغ کل یافراغی بیله مساوی. مهر منیر آلیېدا ذره‌دین حقیر و خاکسار بحر زخار نظری‌دا بیر قطره‌دین بی‌مقدار یعنی اول توجهی‌غه مانع ممکن بولماغای و اول نظاره‌سی شعله‌سی دریالار سویی بیلا ساکن بولماغای. بو مقام سالک‌نیڭ صدقی‌غه دال دور و اخلاصی‌غه گواه حال و داغی عاشق‌لیق‌دا یکدل‌لېغی‌غه دلیل بی‌اشتباه. یک روی و یک جهت‌لیکی‌کا گواه صادق و شوقی غایت‌سیز ایرکانی‌کا و محبتی نهایت سیز ایرکانی‌کا دلیل موافق.
<br>

<br>
مثنوی
<br>
توجه بیرلا هندو سعی ایتار چاغ،
<br>
تۆشۆرۆر کؤک یېغاچ‌دین تازه یافراغ.
<br>
کشف ایلاب توجه بیضه‌سیغه،
<br>
یارار کؤز بیرلا باسای کاسه‌سیغه.
<br>

<br>
حکایت
<br>
بیر کلخنی محنت‌کش کؤڭلی‌کا بیر شاه‌زاده خورشید وش عشقی حرارتی توشتی و اول حرارت دین قانی قوروشتی و روحی مفارقت قیرغه یاووشتی. خرد متاعی ایلکی‌دین باردی و جنون و شیدالیق‌غه باش چېقاردی اطفال قاووب تاش اورارلار ایردی و کوچه‌دین کوچه‌غه سورارلار ایردی آنېڭ آغزی‌دا شهزاد اتی مذکور و کؤڭلی آنېڭ ذکری بیله مسرور. چون اطفال تاشی‌دین تویار ایردی قاچیب کلخن‌غه یوز قویار ایردی. چون کلخنی مجنون‌غه هم ییتتی آنداق که پاک عشقی مشهور ایتتی بو سؤز شهزاد قولاغی‌غه هم ییتتی آنداق که پاک عشق بالخاصیه معشوق کؤڭلی‌کا جاذب بۏلدی شهزاده پری‌وش دیوانه‌سین کورارکا راغب بۏلدی سیر اثناسی‌دا مرکبی‌نی اول کلخن ساری سوردی. چون دیوانه نامراد بو مردانی کوردی نظاره و توجهی آنداق بیخودلوق‌غه اولاشتی کیم کلخن اوتی باشدین آیاغی‌غه توتاشتی. اول نظاره‌دین بی‌خبر ایل ییتیب اوتین اوچورکونجه اندین نی خبر قالدی و نی اثر. شهزاده قاتل دیوانه‌سی حالیدین یېغلاب غصه یوتتی طرفه کور کیم اوزی اولتوروب اوزی عزا توتتی.
<br>

<br>
بیت
<br>
مجازی عشق‌دا مونداق توجه ایله خیال،
<br>
گر اۏلسا عشق حقیقی‌دا کؤر نی بۏلغای حال!
<br>

<br>

<br>
تۏقوزونجی باب
<br>
رضا ذکری‌دا
<br>
رضا اؤز دلخواه و رضاسی‌دین کیچماک دور حق سبحانه و تعالی رضاسی جامین لاجرعه ایچماک. اوز کؤڭلی تیلاکان‌لار موتی عزاسینن فرض بیلماک و محبوب حقیقی رضاسی بیله تیریلماک. بو مقام دور سالک‌نیڭ اعظم مقاماتی و ارفع درجاتی نیوجون که سالک بدایت‌دا مسکنت و حقارت مقامی‌دا دور حقیرنیڭ رضاسی و مطلوبی هم حقیر بولور چون اوز رضاسین بالکل فنا اوتی‌غه آتتی و حق سبحانه و تعالی رضاسی بیله اوزین توزاتتی ما سوی الله لوثی عاری‌دین قوتولدی و المتخلق باخلاق الله صفتی بیله متصف بۏلدی. عجب مقامی دور که اگر بو کارخانه‌دا خطایی نقشین کورسون و اگر اسلامی بارچانی نقاش نقشبند خامه صنعی‌دین مصور بیلکای و هر بیرینی اوز ییری‌دا بی‌نظیر تصور قېلغای. روضه خلدی‌دین کؤب شاد دوزخ دودی‌دین کؤب تیره نهاد بولماغای. کلیم الله مدحی‌دا مبالغه ترانه‌سین توزماکای و فرعون ذمی‌دا داغی مبالغه کؤرکۆزماکای. خلیل الله آکاه بیله نمرود مردود اراسی‌دا مخالفت ایشیکین رست کورکای و موافقت رشته‌سین درست. افرینش باغی‌دین اگر آیاغی‌غه تیکن سانجیلسون و اگر باشی‌غه کل ساچیلسون چون باغبان چمن‌آرا رضا و اختیاری بیله دور نی اول بیری‌دین آیاغینی یېغېشتورغای و نی بو بیری‌دین باشین یاشورغای. دوست رضاسی‌غه جان فدا قېلغای و اگر یانا جان تیلاسا آنېڭ اۆچۆن بۏلغای که مونیڭ شکرین ادا قېلغای. تیریک‌لیک نی آنېڭ رضاسی اۆچۆن تیلاکای و اولوم‌دا آنېڭ رضاسین تاپسا جان بیریب استاکای رضاسین حق رضاسی بیلمیش بۏلغای و مرادین آنېڭ خواستی‌دا محو قېلمېش بۏلغای و اوزلوکی‌دین خبر قالمیش بۏلغای و اوزی‌کا اوز رضاسی‌دین اثر. حق‌دین اگر غفارلېق ییتار آنېڭ مرغوبی و اگر قهارلېق ظهور ایتار هم آنېڭ محبوبی. نیش ییتسا زخمی‌غه مرهم و اگر مرهم ییتسا باغری زخمی‌غه هم مغتنم.
<br>

<br>
بیت
<br>
راضی اۏلغای گر یامان گر یخشی بۏلغای جلوه‌گر،
<br>
صنع کلکی‌دین مصوردور چو هر یاڭلېغ صور.
<br>

<br>
حکایت
<br>
ولایت دریاسی‌نیڭ گوهری و هدایت سپهری‌نیڭ اختری اسد الله الغالب امیر المؤمنین علی ابن ابی طالب رضی الله عنه و کرم الله وجهه رضا مقامی تعریفی‌دا و سالک‌نیڭ راضی‌لیق‌غه متصف بۏلغانی توصیفی‌دا ورق یۆزی‌کا معارف نگار خامه اوروب‌دور بو نوع دقیق نکته سۆرۆب‌دور کیم رضا مقامی‌غه کمال و اؤز جفاسین حق رضاسی‌غه موافق قېلغانغه حال بو دور کیم اگر دیسالار کیم سول کؤزۆڭ خانه‌سی خیبر ایشیکی‌کا مکان بولسون و اول باشغه اچیلور یاپیلوردا اول مکان‌دا ایورولسون ایشیتکوچی عین رضادین اوز شانین اونوتماغای و غایت تعظیم‌دین اونک کؤزین اول خدمت اۆچۆن ایلکاری توتماغای اگر مونداق قېلسا اولجه آڭا اقتضا دور آنېڭ مقابله‌سی‌دا هم فضول‌لوق هم عدم رضا دور. رضا مقامی‌دا اوزین نابود و فرمان بردارلیق‌دا اوزلوکین ناموجود قېلغانغه بو وجود قایدین کیلدی کیم سول کؤزنی خوار اوڭ کؤزنی عزیز بیلکای و بو خوار و عزیز اراسیدا تمییز هم قېلغای آڭا رضا شرطی اول دور که امرغه اطاعت قېلغای و مامور بولغانغه اظهار طاعت. بو شیرین میوه ولایت باغی شجره‌سی‌دین بۏلغای و بو لذیذ فاکهه هدایت شجره‌سی‌نیڭ ثمری بولا الغای.
<br>

<br>
بیت
<br>
ولایت‌لاردا بۏلغای میوه‌لار کؤب طعم و حالت‌لېق،
<br>
ولی قایسی ولایت ایچرا بۏلغای مونجا لذت‌لېق.
<br>

<br>

<br>
اۏنونجی باب
<br>
عشق ذکری‌دا
<br>
عشق اختری دور رخشنده بشریت کؤزی نور و ضیاسی اندین و کوهری دور درخشنده انسانیت تاجی‌نیڭ و زیب و بهاسی اندین. مهری دور طالع محزون خاطرلار خارستانی اندین کلشن و بدری دور لامع تیره کونکل‌لار شبستانی اندین روشن. بحری دور وسیع هر ایکریمی یوز عقل و هوش کیمه‌سین چومورکان و ناغی دور رفیع هر تیغی میڭ تقوی باشینی اوچورغان. شعله دور سوزنده خاشاکی کؤب جان و کؤڭل بۏلغای و برقی دور فروزنده کؤب جان و کؤڭل اشعه‌سی کول قېلغان. اژدهایی دور خونخوار عالم‌نی دم بیله تارتماق آڭا کام پادشاهی دور قهار کامی هر دم عالم اهلی‌غه قتل عام. هر نیجه ظلم قېلغان سایی آڭا اوسانمق یۏق و هر نیجه قان قېلغان سایی آڭا قانماق یۏق. صاعقه دور عقل و دین خرمنین کویدورکوچی و صرصری دور الارنیڭ کولین کوککا ساورغوچی. عنادی آلیېدا تیڭ هم پادشه هم گدا بیدادی قاشی‌دا بیر هم فاسق و هم پارسا. عاشق کؤڭلی‌کا معشوق هواسین سالغوچی همول بیر جلوه‌سی بیله نقد حیاتین الغوچی همول. عاشق مونداق بلانیڭ گرفتاری و مونداق افت‌نیڭ بی‌اختیاری مونداق طوفان‌نیڭ غریقی و بو نوع صاعقه‌نیڭ حریقی و مونداق غدار پیرزادنیڭ مفتون زبونی و بو نوع دیو کردارنیڭ مجنونی و مونوڭ دیک اشوب‌نیڭ شیفته‌سی و بو یانکلېغ قاتل‌نیڭ فریفته‌سی بو طور خونریزنیڭ هلاکی و بو تورلوک بلا انکیزنیڭ دردناکی. عشق کوهستانی بیدادی‌نیڭ ناشادلاری‌دین بیر فرهاد دور و صحرای جنون‌نیڭ زبون‌لاری دین بیری مجنون. شبستان سوداسی دیوانه‌لاری دین بیری پروانه و کلستانی هواسی ناشکیب‌لاری دین بیری عندلیب دیوانه. آتشگاه حرارتی گرم رولاری‌دین بیری خسرو نامی و میکده دردمندانی نامی‌لاریدین بیری جامی نور مرقده نورا و وفقنا الله طریق شعارهم واهدنا لسلوک اثارهم.
<br>

<br>
بیت
<br>
که تا بۏلغای بولار بیربیرلاری بیرلا قرین بۏلسون،
<br>
سمندرلار کیبی عشق اۏتی ایچرا همنشین بۏلسون.
<br>

<br>
بو تعریف قېلغان عشق و بیان ایتکان اهل عشق معشوق وجودی بیرلا قایم دورلار و بو ادا تابقان حالات‌غه منسوب‌لوغ‌لاری دایم. اول معشوق عبارت حسن‌دین دور کیم «ان الله جمیل یحب الجمال» آندین خبر بیرۆر کیم عشق بوو اعتبار جلالی بیله و بو اختیار استقلالی بیله حسن سراپرده کبریا و بارکاه استغناسی تیکراسی دا بیر بنده چاووش و بیر کمینه حلقه بکوش دور کیم هر قاچان حسن سلطانی محجوب‌لوق نقاب‌لاریدین و مستورلوق حجاب‌لاریدین چیقماق اسبابین توزسا و ظهور تجلی‌سی بیله جلوه کؤرکۆزسا اول نور عاشق مهجور کؤزی روزنی شیشه‌لارین روزن کؤزی شیشه‌لاری دیک حیران قېلېب عشق بی‌باک عیاری اول روزن یۏلیدین اوزین کؤڭل معموره‌سیغه تاشلار اول معموره‌دا خراب‌لېق اغاز قېلېب و خرد و هوش خیلی‌غه قوزغالان سالاباشلار اول معلوم ایماس که حسن سلطانی‌نیڭ بو ظالم چاووش بیدادی‌دین اول ملک اهلی‌نیڭ مظلوم‌لاری نیتکای و حال‌لاری آنېڭ تشددی صعوبتی‌دین نی ییرکا ییتکای باوجود بو حال اول کشورنیڭ اسیرلاری و اول ملک‌نیڭ قتل و تاراج کورکان اهل فزع و نفیرلاری اول جلوه میی‌دین مست بی‌خودر و اول جمال نمایشی‌دین واله و بی‌خرد بولوب آنېڭ هوااسی‌غه مشعوف و آنېڭ تماشاسی‌غه مغلوب بولورلار ایمدی کیم اول کشورنی تسخیر قېلدی و اول ملک ایلین یغما و اسیر ایتتی. یانا اول سلطان جلوه‌کاه قضا ارمی‌دین خلوتکاه خفاسی حرمیغه میل ایتیب. همول نور و ظلمت پرده‌لاری‌غه بوزلانسه و جمال قویاشین همول شب اندود نقاب سحاب‌لاری‌غه یاشورسه بو ترکتاز تاپیب مسخر بولغان ملک اهلیغه و بو قتل و تاراج کوروب بوزلغان کشور ایلی‌کا اول تماشا حرمانیدین و اول نظاره امتدادی ارمانیدین رستاخیز توشلانکای و قیامتی بوزلانکای کیم جزع اکبر واویلاسی و آشوب و فزع محشر وا شوقاسی الارنیڭ نهادیدین فلک غدارغه میل ایتکای و سپهر دوارغه ییتکای. بو حالتی دور که مونوڭ شدتی تقریردین ناری و صعوبتی تحریردین تاشقاری دور که مونی کورماکان کیشی بیلماس و موڭا ییتماکان باور قېلماس که هجران و فراق عبارت موندین دور. عشق‌غه مراتب‌لار دور و اۏل اۆچ قسم بیلا منقسم بۏلور.
<br>
اوّلغی قسم عوام عشقی دور که عوام الناس اراسی‌دا بو مشهور و شایع دور که دیرلار فلان فلانغه عاشق بولوب دور  و بو نوع هر نوع کیشی و هر نیچوک کیشی‌کا بولسون شغب و اظطراب‌لاری‌جا لذت جسمانی و شهوت نفسانی ایماس و بو قسم‌نیڭ بییک‌راک مرتبه‌سی شرعی نکاح دور که باری خلایق‌غه سنت دور و مباح پست‌راق مرتبه‌سی‌دا پریشانلېغ و مشوش‌لیغ‌لار و بی‌سامانلېغ و ناخوشلیغ‌لا که ذکری ترک ادب دور و بیانی بی‌حجاب‌لیق‌لارغه سبب.
<br>
ایکینجیسی خواص عشقی دور که خواص اول عشق‌غه منسوب دورلار اول پاک کؤزنی پاک نظر بیله پاک یوزکا سالماق دور و پاک کؤڭل اول پاک یوز آشوبیدین قوزغالماق و بو پاک مظهر واسطه‌سی بیله عاشق پاکباز محبوب حقیقی پاک جمالی‌دین بهره الماق. عشق اهلی‌نیڭ پاکبازلاری و شوق و نیاز ایلی‌نیڭ نظم تراز و افسانهه پردازلاری متقدمین‌دین آنداق که نظم بیشه‌سی‌نیڭ غضنفری و درد و عشق اتشکده‌سی‌نیڭ سمندری و ذوق و حال وادیسی‌نیڭ پاک‌روی امیر خسرو دهلوی دور کیم پاک نفسی و گفتاری و پاک الفاظ و معانی‌لېق اشعاری عشق اهلی اراسی‌دا غوغا و وجد و حال انجمنی فضاسی‌دا علالا سالیب دور. یانا سؤزی پاک و کؤزی پاک عشق اهلی اراسیدا مجرد و منفرد و بی‌باک بو طایفه‌نیڭ بی‌نظیر و عدیل طاقی شیخ فخرالملة و الدین عراقی دور کیم عشق صفاتیغه متصف دور و لمعات پاک معانی و تراکبی‌غه مصنف. متاخرین‌دین ایکی عالمنی بیرداو  بیله اویناغان مسخر شیوه‌لار پاکبازی و عشق دیر فناسی‌دا حقیقت باده‌سی‌دین مست رندلار همرازی شمس الملة و الدین خواجه حافظ شیرازی دور که دنیی و اخرت‌نی بیر اه بیله اورتاکان. پاک عشق‌لار امامی ملک و ملکوت‌دا سایرلار شیخ الاسلامی حضرت مرشد و مخدومی نور الملة و الدین عبدالرحمن جامی نور الله مرقده دور که اگرجه الار وصفی نظم‌غه نسبت بیروردین یۏقاری ‌راق دور اما هر صنف نظم‌دا بی‌نظیر ایردی‌لار و نیجه که تعریف‌لاری شعردا مهارتدین تاشقاری‌راق دور و لیکن هر اسلوب شعردا جهانکیر ایردی‌لار. نظم‌لاریدا هر شهر بیله عشق اوتین عالم‌غه اوروب دورلار و شعرلاری‌دا هر بیت بیله درد اهلی جان و کؤڭلی‌لارین کویدوروب دورلار. یانا اول حضرت جام محبی‌دین دردکش‌لار و ارشادی سلوکی‌دین فانی‌وش‌لار کیم درد و عشق طوری اداسی‌دا گفتارلاری ترک اولوسیدا حرارت امیز و سارت خیلی‌دا افت‌انکیز دور. باری‌نیڭ غرضی گفتارلاری اشتغالی‌دین و اشعارلاری قیل و قالی‌دین بو عشق اظهاری دور و بارجانیڭ شوق و عنا بالینی‌دین عجز و نیازمندلېغ حالتی و درد و بلا چاقینی‌دین سوز و گدازغه مباهاتی اوزین بو عشق‌غه منسوب قېلماق دور بلکه مغلوب بیلماک.
<br>
بو عشق عالمی‌دا عاشق‌لیق‌نیڭ صعب حالی و معشوق‌نیڭ مفرط وصف جمالی و هر بیری‌دا هر بیری‌نیڭ عجیب حالاتی و غریب خیالاتی و غایت‌سیز بوالعجب و نهایت‌سیز رنج و تعب‌لار که یوزلانیب‌دور آنېڭ اظهاری لازم کیلیب‌دور. اول جمله‌دین معشوق حسن و جمالی‌نیڭ بی‌نهایت‌لېغی و ناز و استغناسی‌نیڭ بی‌حد و غایت‌لېغی و آنداق احوال که موڭا موافق بۏلغای. اندین سونک عاشق درد و شوقی‌نیڭ فراوان‌لېغی و عجز و نیاز و سوز و گدازی‌نیڭ بی‌پایان‌لېغی و هر امر که موڭا مناسب دور. یانا ایکالاسی‌نیڭ بیر بیری‌کا امتزاجی ترکیبی‌دین و اختصاص و ترتیبی‌دین وقوع تاپقان حالات اداسی‌دا و یوز کؤرکۆزکان مشکلات املاسی‌دا که هر بیری دا اگر کتاب‌لار تصنیف قېلېلسا و مجلدلار ترتیب ایتیلسا هنوز اولجه آنېڭ اداسی‌نیڭ حقی‌دور تحریر رقمین کیوورماک و تقریر قلمین سورماک متعسر کورونور بلکه متعذردور. کاینات بازاری‌نیڭ غوغاسی و عنصریات چارسوسی‌نیڭ علالاسی بو تکلم و ترنم بیله دور. مونسیز انسان کلامی تنی‌دور جانسیز و بشر الفاظ و عباراتی چمنی‌دور کل و ریحان‌سیز. سؤزکه نظم چاشنی‌سی‌دین عبارتی بولماغای و نظم‌که عشق حرارتیدین حرقتی بولماغای نورسیز شمع بیل و سرورسیز جمع کمان قېل. حاصل که سؤزکا بو ترانه دور و موندین اؤزکا بارچا افسانه. سوز عشق سوزی دور و کؤڭل‌دا حیات نشائه‌سی عشق اوزی دور.
<br>

<br>
بیت
<br>
سؤز که معنیسی‌دا عشق اۏتی نشانی بۏلماغای،
<br>
بیر تحرک‌سیز بدن آڭلا که جانی بۏلماغای.
<br>

<br>
حکایت
<br>
مجنون عشقی اۏتی هجر گذاری‌غه اولاشتی ضعیف بدنی‌غه اۏل حرارتدین ایسیتمه شعله‌سی توتاشتی. باری معالجه کیم قېلدېلار سود ایتمادی مرض آرتتی و ایسیتمه کیتمادی. چون بیمار ایشی نزع حالتی‌غه ییتتی بیر او اول حالدین لیلی‌غه خبر ایتتی پری‌وشنی اول خبر ناشاد قېلدی دیوانه‌سین سورارغه نامه سواد قېلدی. قاصدکه اول نامه‌نی مجنونغه ییتکوروب بیردی روح‌دین تنی‌دا رمق یۏق ایردی. مهربان‌لار که نامه‌نی مطالعه قېلدېلار بیمارغه استماعی‌دین اثر بیلدی‌لار هر کیم که آنی تکرار ایتار ایردی اول نفس‌دین بیمار تنی‌غه روح ییتار ایردی. اول دم که ایشی حرز و دعادین اوتتی معشوق نامه‌سی حرز و دعا ییرین توتتی مریض ضعف‌دین صحت تاپقونجه تکرار قېلدی. چون صحت تاپتی بوینی‌غه طومار قېلدی عشق سوزی‌دین مرضی صحت تاپتی و اول سوز تکراریدین بدنی قوت.
<br>

<br>
بیت
<br>
عاشق‌غه گرچه ضعف و مرض‌لېق دورور مزاج،
<br>
معشوق ذکری اۏل مرضی‌غه ایرۆر علاج.
<br>

<br>
عشق‌نیڭ اۆچۆنجی قسمی صدیق‌لار عشقی‌دور کیم آلار حق‌نیڭ تجلیات جمالی‌غه مظهر واسطه‌سی‌دین آیرو واله و مغلوب‌دورلار و اۏل مشاهده بیخودلوغی‌دا شعور آلاردین مسلوب. شهودلاری استغراق‌غه ییتکان و اول استغراقدین استهلاک مقامین حاصل ایتکان. اگر حوادث ییلی سپهر کلشنی اوراقین اوچورسا الارغه اندین خبر یۏق و انجم کلبرک‌لارین هر ساری ساوورسا الارغا اندین اثر یۏق. حواس‌لاری ناکار تجلیات جمالی صدماتیدین و شوق‌لاری نامقدار عشقی هجومی غلباتیدین. انبیاء مرسلین ییتکاندین نظرلارین مقصوددین المای و ملائکه مقربین اوتکاندین نظرلارین اول ساری سالمای. حال‌لاری مطلوب مشاهده جمالی و اشتغال‌لاری هم آنېڭ ملاحظه صنایع و کمالی وصال میی زوریدین کونکل‌لاری بیخود و مست متعاقب تجلیات سطوتیدین اعضالاری‌دا شکست. وصل باده‌سی‌دین اوزکا روح‌لاری‌غه کام یۏق و حق مشاهده‌سی‌دین اوزکا کونکل‌لاری‌کا آرام یۏق. بولار دور عشق‌دا وصل دین کام تاپقان و «عند ملیک مقتدر» مقامی‌دا توتقان. بو طایفه‌نی واصل‌لار دیب دورلار عشق‌دین وصل مقصودی حاصل.
<br>

<br>
حکایت
<br>
حج شرفین حاصل قېلغان مشایخ و اولیا علیهم التحیة والدعا عرفات‌دا مناجات قېلېب هر قایسی‌سی بیر مراد ایستارلار ایردی و اوزلاری اۆچۆن بیر تیلاک تیلارلار ایردی. کوپ‌نیڭ دعاسی بو ایردی که الهی بیزکا توفیقیڭ بیله همراه‌لېغ بیر و اوز حقیقتیڭدین اکاه‌لېغ. قطب السالکین و سلطان العارفین عرفان طریقی‌دا اولیادین ممتاز شیخ ابوسعید خراز قدس الله سره العزیز آغزی‌دا سکوت مهری ظاهر جمال تجلیات‌غه مستغرق و متحیر توروب ایردی و کؤزین اسمانغه اوروب ایردی بیر آو دیدی کیم یا شیخ دعا بو محل‌دا مقبول و باری مشایخ دعاغه مشغول دور سین نیچون دم اورماس‌سین و دعا رخشین اجابت میدانیغه سورماس‌سین. شیخ دیدی کیم هر نی کیم بو خلایق دعا بیله تیلای‌دورلار بارین میڭا بیریب‌دور بلکه ارتوغراق کؤڭلوم اویی‌دا تیریب‌دور اندین نی ایستایین دعا قېلېب نی تیلایین الارکه اگاه‌لېغ تیلای‌دورلار مڭا مطلوب بیر زمان غفلت دور و اوز حالیم‌غه ایورولکالی بیر نفس مهلت کیم آنېڭ وجودی تجلیسی صدماتیدین بی‌تاب و توان‌مین اول اغیر یوک استی‌دا خس دیک ناتوان مین که آنېڭ جمالی حیرتیدین اوزوم‌دین خبریم یوق‌دور و اوزلوگوم‌دین اثریم یۏق. عشق‌نیڭ غایتی بو ییرکاجه دور. عاشق‌لار که حق آلیېدا قبول اهلی دورلار بو طریقت اصطلاحی‌دا وصول اهلی دورلار بولارنی تڭری‌غه عاشق دیسا بولور محبوب هم و حق‌غه طالب ات قویسا بولور مطلوب هم.
<br>

<br>
رباعی
<br>
بو ییرکا ییتۆرسا بنده‌سین لطف اله،
<br>
تحقیق بیلۆر هر کیشی کیم بار آگاه.
<br>
کیم تاپماس آنېڭ آلیېدا موجود سواه،
<br>
اۏل قالدی و تڭری قالدی الله الله.
<br>

<br>

<br>

<br>
اۆچۆنجی قسم‌نیڭ متفرقه فوائد و امثال صورتی
<br>
جاه استغناسی‌غه دوا تڭری تعالی‌نیڭ ملک و ملکوتی‌نیڭ تأملی‌دور و کبر ابتلاسی‌غه علاج هم آنېڭ کبریا و جبروتی‌نیڭ تعقلی بولا آلور. سعادتمند اگر عالم بۏلسا نادان‌لار سؤزی آڭا موجب عبرت و اعتبار، بی‌سعادت جاهل بۏلسا عالم سؤزی‌دین آڭا عار. فی الحقیقة جاهل‌لیق‌دین بی‌سعادت‌لیق‌راق اوزکا نی نیچه بار. اول که اؤزین ییکانکای زهی غباوت و اول که اؤز سؤزین ییکانکای زهی شقاوت. عالم اهلی اؤزلری قاشی‌دا محبوب‌دورلار و سؤزلری اوزایلای‌لاری‌دا مرغوب. بشر جنسی بو صفت‌غه مجبول دورلار و نفس‌لاری بی‌اختیار بو دعوی‌غه مشغول.
<br>

<br>

<br>
تنبیه
<br>
اندین که نفس کامی وزر و نفسانیت مقامی هیچ کیم اوز کؤڭلی‌کا غم تیلاماس و اوز نفسی‌غه الم ایستاماس اما اوزکانیڭ شریف ذاتی‌غه صد ندامت کورسا آنچا تفاوت قېلماس که اوزی‌کا جزوی شدت و یانا بیر عزیز نفسی‌غه بی‌عدد محنت آڭلاسا آنچا مؤثر بۏلماس که اوزی‌کا ازکلفت یازجاغا اوزکادین اوزی عزیزراق و اؤزکالار سؤزی‌دین اؤز سؤزی تمیزراق. عالم یخشی‌لېغین کیشی اؤزیدین دریغ توتماس اما اؤزکا کیشی‌کا یاووتماس.
<br>

<br>

<br>
تنبیه
<br>
ایرانلار یاسانماغی که نمایشی اوچون‌دور خاتون‌لار بیزانماکی دور که ارایش اۆچۆن دور اگرچه بو معنی ایکالاسی‌کا قبیح دور اما ایرانلارکا کؤبراک موجب تفضیح دور. بارچا اوز نمایش و آرایشی‌غه علیل و بو اوز قاشلاری‌دا محبوب‌لوق‌غه روشن دلیل. شاعر که هرزه‌سی کولماک‌کا لایق اوز خیالی‌دا سعدی و خسروغه فایق کاتب که کلاغ پایی زاغ ملوث آیاغیدین منکوبراق اوز آلیېدا جعفر و اظهر خطیدین محبوب‌راق مصورکه موحشی‌دور صورتی‌نیڭ یامانی اوز تصوری‌دا عبدالحی دور و مانی مذهب که خطاییسی خطادور و فرنکیسی قلم اهلی‌نیڭ عطاردغه طعن اورماق دور سؤزی‌نیڭ رنکی. هر پیشه‌ور که هنری تعریفی‌دا مبالغه واقع‌دور اول تعریف فی الحقیقة اوز نفسی‌غه راجع دور. جدل اهلی‌نیڭ مدرسه‌دا قیل و قالی هم خودپسندلیق‌غه تارتار مألی. بو آنېڭ سؤزین رد قېلور اول مونیڭ سؤزین هر قایسی‌سی بتکانور اؤز سؤزین و اؤزین.
<br>

<br>

<br>
تنبیه
<br>
خود پسند ناخردمند خودآرا شاهد رعنا مستغنی مغبون متکبر ملعون شهوت پرست نفس‌غه زیر دست خود پرست بت‌پرست بو بلالاردین نفس‌نی فنا قوتقارور و بو مهلکه‌لاردین نجات ساری اول باشقارور.
<br>

<br>

<br>
تنبیه
<br>
فنا اهلی‌غه کؤب آیتماق مردود دور و کؤب ایشیتماک مطلوب و محمود. ایشیتماکی ایل‌نی تولا قېلور و ایتماق خالی ایشیتکوچی و آییتقوجی‌نیڭ بو دور حالی. کؤب دیکان کؤب یانکیلور کؤب ییکان کؤب ییقلور قالب امراضی‌نیڭ ماده‌سی کؤب ییماک دور و قلب امراضی‌نیڭ ماده‌سی کؤب دیماک. کؤب دیماک سؤزکا مغرورلوق و کؤب ییماک نفسی‌غه مأمورلوق آدمی‌غه بو صفت‌لار زواید و بارچاسی خودپرست‌لیق‌غه عاید.
<br>

<br>

<br>
تنبیه
<br>
خودپرست‌لېق که ایرۆر ماده ادبار موندا داغی تفاوت و مراتب بار. خودپسندکه نی قېلغانی اوزی‌کا چوب دور بو ناپسند فعل‌غه تفاوت کؤب دور. اگرچه آڭا کؤب اقسام لازم بولور اما بو ییردا اختصار اۆچۆن اوج قسم‌غه منقسم بولور.
<br>
اولغی قسم اولدور که اوزنیڭ اقوالی و افعالی و اشکالی هر نی کیم بار اوزی‌کا خوب کورونکای اگرچه ایل‌کا مردود بۏلغای آڭا محبوب و مرغوب کورونکای آنداق که مذکور بۏلدی و اوراق دا مسطور.
<br>
ایکینجی قسم اول دور که جمیع حالاتی و ناخوش خیالاتی اوزی‌کا پسندیده و ربانیده و مستحسن و خوش آیند کورونکای و اول قبایح‌نی یخشی دیب اوکونکای. کریه ذات اوزین یوسف کنعانی دیکای و انکر الاصوات اونین یوسف اند کانی الحانی. ناموزون ابیاتین سلمان‌نیڭ مصنوع قصیده‌سی‌دین یخشی‌راق بیلکای و بی‌معنی هذیانین جارالله بیتیکان کشاف کمان قېلغای. حق‌نیڭ هیج امری‌غه بویون قویماغای شیطان‌نیڭ بارجا بویروغین بجا کیلتوروردین تویماغای. اوز آلیېدا دانا و چیچن هر نامقبول قېلادورغانی آڭا مقبول و مستحسن. می‌غه حریص و بدمست و مدمن مجلسی‌غه گرفتار بولغان‌نیڭ قوتولماغی ناممکن. نامبارک بزمی‌غه اول که گرفتار اولغای نامعقول حرکاتیدین عمری‌دین بیزار بۏلغای. مجلسی‌دا اوکنه حکم‌لار سورار چاغی بارچا اجرای احکام بیر بوداغی. گرفتار مجلسی‌دین قویارغه سوروک قلتبانی مانع و اگر انی غافل قېلېب ایشیک‌کا ییتسا دربانی مانع. مبتلاغه بلایی توشکای که اولومنی کؤزی‌کا توتیا قېلغای اولتوروب بو بلادین سینی قوتغارای دیکانکا جانین فدا قېلغای. اگر قوتولسا روم بلکه فرنک‌کاجا تورماغای یانا مجلس اگر بهشت بۏلسا اول یان قدم اورماغای. بو خودپسند بدکردار و بولوند مردار بو پلید مجلسی‌دا که زندان اندین یخشی‌راق و نجسی مجلسی‌دا که مستراح اندین اریغ‌راق. اگر ایلایی‌دین کیکیرسا و کینی‌دین اوزکا ییل سیکرسا اوز قاشی‌دا محبوب‌لوغی اول مرتبه‌دا و اوز افعالی‌نیڭ خوبلوغی اوز آلیېدا اول مثابه‌دا کیم طمعی بو کیم بزمی‌داغی حاضرلار و بو افعال و احوالی‌غه واقف و ناظرلار بو واقع بولغان حرکات‌نیڭ هم اونین دلپسند دیکای‌لار هم رایحه‌سین دماغ‌غه سودمند و بو قبایح‌نی آڭا کیشی ایتا الماغای و ایتا الغان‌نیڭ سؤزی‌کا قولاق سالماغای و ایشیتسا هم مسلم توتماغای. ناملایم ایشنی اوز شریف ذاتی‌غه یاووتماغای و ناصح‌غه ایذا و قصد ایتکای و بو نصیحت دین آڭا کؤب مذلت ییتکای. بو نوع کیشی‌که آڭا مونداق بۏلغای کردار حالا بو دور دا موجود و حاضر بار. بو طور دا یانا عزیزلار هم جلوه قېلورلار که زمان اهلی تأمل قېلسالار بارین بیلورلار که اگر بعضی مذکور بولغان عزیزدین کیچیک بۏلسا بعضی اولوغ دور و اگر بعضی ایشلاری اندین اوکسوک بۏلسا بعضی ارتوق دور کیم کؤبی‌کا بو فقیر مظلوم نامقدور رعایت‌لار ییتکوروب دور و مقابله دا نامحصور ظلم و تعدی‌لارین کوروب دور و کورماسکا سالیب کیچوروب دور. کریم تڭری الارنی انصاف حرمی‌غه خاص قېلغای یا بو مظلوم‌نی و سایر مظلوم‌لارنی الار ظلمی‌دین خلاص.
<br>
بو مذکور بولغان افعال  و مسطور بولغان خصال بارچا کیشی قاشی‌دا اوز محبوبلوغیدین دور و نفس شیطانی امری‌غه مأمور و مغلوب‌لوغیدین که مجموع زمایم افعال موڭا داخل دور و باری‌نیڭ رفعی شکسته‌لیک و فنادین حاصل.
<br>

<br>
قطعه
<br>
کیشی‌که تاپسا فنا کوره‌سی اۏتی‌غه گذار،
<br>
اگرچه ذاتی‌دا یۆز نوع قلب و غش‌لېق بار.
<br>
وجودی آلتونی اۏل قلب و غش‌دین آیرېلېبان،
<br>
سۏنی جوهری آنی کا تاپار تمام‌عیار.
<br>

<br>
اۆچۆنجی قسمی بو نوع ایشی‌دا مفرط بی‌اعتدال‌لېق دور و اول هم اوچ نوع دور.
<br>
اولغی نوع بو مذکور بولغان اطواردا مفرط بی‌اعتدال‌لېق توزماک دور و اول غایت‌غه‌جا افراط کؤرکۆزماک که باشی‌غه سلطنت هواسی بنیاد بۏلغای و اول باش بو هوا بیله برباد بۏلغای. بو نوع کؤب بی‌خرد نادان‌لار اوزلارین عزیز و شریف تصور قېلغان ایله قلتبان‌لار شریف و عزیز عمر ترکین قېلدی‌لار و مذلت و خوارلېغ بیله سیاست داری‌غه اسیلدی‌لار. تاج خیالی بیله باش‌لارین ترک ایتتی‌لار و عدم ملکی‌نیڭ تختکاهی‌غه کیتتی‌لار.
<br>
ایکینجی نوع بو جماعت‌دین مقصورراق و بو گروه‌دین خودپسندراق و متکبرراق اول خیل دور که نبوت دعویسی میدانی‌غه مرکب سوردی‌لار و بو فاسد خیال قلعه‌سی برجی‌غه علم اوردی‌لار. شعبده‌لاری‌غه اعجاز تهمتی باغلادی‌لار و بی‌معنی هرزه‌لارین وحی کسوتی‌دا جلو بیردی‌لار هر خائن کاذب که بو دعوی‌نی قېلا کیریشتی انبیاء ارواحی‌دین آڭا جزا رسوالیغ‌لار ییتیشتی و دوزخ‌غه ییتماسدین بورون بعضینی کویدوردی‌لار بعضینی سویدوردی‌لار و کولینی کوککا ساوردی‌لار و الارنیڭ فتنه‌سی اوتین اوچوردی‌لار.
<br>
اۆچۆنجی نوع بولاردین داغی غفلت کردارراق و لعنت‌غه سزاوارراق هم اوتوب دورلار که غریب دعوی یۏلین توتوب دورلار آنداق که فرعون بی‌عون و نمرور مردود و یانا هم بولاردیک بی‌ادب و بی‌حیالار که قېلېب سهو و خطالار آغېزلاری‌غه تاش و توفراق که مذکور بولا المای ایش‌کا دعوی و لاف‌لار اوردی‌لار و دعوی‌لاری استی‌دا گزاف‌لار سوردی‌لار و اخر خداوند بی‌مثل و مانند که آڭا یۏق دور شبیه و بی‌اکراه وحده لا شریک له لا اله الّا الله غیرت الهی بیله و غضب نامتناهی بیله الارغه هم نی رسوالیغ‌لار نصیب ایتتی و درک الاسفل‌غه کیتیب ایش‌لاری نی ییرکا ییتتی.
<br>

<br>
بیت
<br>
ذره‌دین میڭ قاتلا کم‌راق کیم قویاس‌لېق اورسا لاف،
<br>
کیم‌که بۏلسا ذره عقلی بیلۆر کیم دور گزاف.
<br>

<br>

<br>
تنبیه
<br>
سبحان الله نی وسیع درگاه و نی رفیع بارکاه دور کیم اندا پیل خرطومی پشه خرطومی‌غه زبون‌دور نی عجل اگر سرکش مبهوت و علمی نکون دور. آنېڭ که یوز قلاده پیلی بار ایردی یاریم پشه مهلک نیشی‌غه زبون و زار ایردی. بو دعوی اول که روشن دلیل دور اصحاب فیل واقعه‌سی بیله طیرا ابابیل دور.
<br>

<br>

<br>
تنبیه
<br>
هر نی کیم بقاسی پیوسته ایماس پرستش‌غه شایسته ایماس. هر نی کیم بیر اوزی دیک‌کا محتاج دور الوهیت کشوری‌دین اخراج دور. تڭری دور کیم کیشی‌کا اوخشاماس و کیشی آڭا اوخشاماس اولکه بو نوع ایماس تڭری‌لیک‌کا یاراماس. اول دور که نی کیشی آڭا اوخشار و نی اول کیشی‌کا هر اینه کیم هیج کیشی‌نیڭ هیج ایشی اوخشاماس آنېڭ ایشی‌کا. نی آڭا زمان و مکان احتمالی نی هیج زمان و مکان اندین خالی نی خلاء آنېڭ ییری دور نی ملا اما هم خلاء و هم ملا اندین تولا. کبریا و جبروت ایاسی خالق جبار دور بو صفت‌غه اول سزا و بو صفت آڭا سزاوار دور. جل جلاله و عم نواله و لا اله غیره.
<br>

<br>

<br>
تنبیه
<br>
تکبر شیطان ایشی و بییک‌لیک نادان ایشی متکبر تڭری دوست‌لاری آلیېدا مطعون و تڭری قاشی‌دا مردود و ملعون. خودپسند ایشی باری ایل‌کا ناپسند بیلیکی‌کا مغرور بیلور ایل‌کا معیوب و تڭری‌غه مقهور. بت پرست‌لېغ یخشی‌راق که خود پرست‌لېغ.
<br>

<br>

<br>
تنبیه
<br>
یانا بیر امر عظم احسان دور کیم آنېڭ بیانی‌دا کؤب سور عیان دور «الانسان عبید الاحسان» آڭا دال و «هل جزاء الاحسان الا الاحسان» آڭا گواه حال. جمیع مذاهب و ملل اهلی قاشی‌دا ثابت دور کیم یخشی‌لېق جزاسی یۏق دور بجر یخشی‌لېق و نبوت لسان معجز بیانی‌غه داغی بو اشارت اوتوبتور کیم «احسن کما احسن الله الیک» اول حضرت مونداق امر ایتیب دور که یخشی‌لېق ییتکور آنداق که تڭری‌دین سڭا یخشی‌لېق ییتوب دور. بو امر صفتی‌غه موصوف بولماقغه دور موندین عظیم‌راق امر نی بولا الور و یانا انبیاء و حکما و اولیاء و عقلاً و عالمان داغی موڭا متفق‌لار دور و هیج کیشی مخالفت قېلمای دور و موندین احسن طریق بیتیلمای دور. احسان صفتی سعادت ابد بیل فتنه و افت یاجوجی دفعی‌غه سد بیل. انسانیت باغی‌نیڭ دلپسندراق شجری احسان دور و ادمی‌لېغ کانی‌نیڭ ارجمندراق کوهری هم احسان دور. جمیع پسندیده صفات و مستحسن حالات احسانغه تابع و آنېڭ ضمنی‌دا مندرج و واقع دور و اول بارچه یخشی‌لیغ‌لارغه جامع و باری یخشی‌لیغ‌لار فی الحقیقه آڭا راجع.
<br>

<br>
قطعه
<br>
عجب صفت ایرۆر احسان که هر شریف صفت،
<br>
که کیلسا جنس بشردین آڭا ایرۆر داخل.
<br>
جواهر آڭلا صفات آنی جوهری قفسی،
<br>
کا باردور آندا قایو بیزنی ایستاساڭ حاصل.
<br>
تنبیه
<br>
اما بو زمان و دوراندا یا دوران و زمان انقلاب و قصوریدین یا دوران و زمان اهلی خرد و انسانیتی فتوریدین حالا بویوروق ایوریلوب دور و بو قضیه بر عکس بولوب دور. یخشی‌لېق جزاسی خشونت‌دین اوزکا و ملایمت پاداشی تکبر و رعونت دین باشقا نقش توتماس و صورت باغلاماس. هر کیم‌کا بیر خدمت قېلدېڭ اون شدت‌غه مهیا تورماک کیراک و هر کیشی‌کا یوز ملایمت کؤرکۆزدیڭ میڭ غلظت و کدورتغه صلا اورماق کیراک. آنی کیم بیر دعا قېلدېڭ کؤب قارغېش بیله قوتولماق یۏق دور بیر آوکا که بیر مدح دیدیڭ اون ذم بیله خلاص بولماق یۏقتور بیر ساغر می بیرکاندین قدح قدح خوناب یونماق کیراک بیر قدح نوش ایچورکاندین ایاق ایاق زهرغه اوزنی اماده توتماق کیراک. هر خدمتکارلېق قېلېب مقابله‌دا هم جفا کورساڭ یانا کؤز توتارلار و هر وفادارلېق قېلېب اوترودا رنج و عنا هم چیکساڭ یانا عبودیت طمع قېلورلار هر وفاغه یوز جفا تارتساڭ کنهکارسین و هر مهر و محبت‌غه میڭ درد و محنت قبول قېلساڭ تبه روزگارسین الارغه جان فدا قېلساڭ شکرانه جانغه منت قویماق تیلارلار اگر بو شکرانه‌نی ادا قېلساڭ تکرارغه شروع قېلماق ایستارلار. یوز مدعالاری حاصل بولوب کیشی بیر عذر اراغه سالسا ایاقدین باش مدبرسین. یامانلېغ قېلغان‌لاری‌جا اون یخشی‌لېق قېلساڭ سین‌دین یامانراق کیشی یۏق ناز قېلغانلاری‌جا میڭ نیاز کؤرکۆزساڭ سینیڭ ایشینک‌دین یامانراق کیشی‌نیڭ ایشی یۏق. جانینک‌نی دوستلیغ‌لاری‌دا بیرماساڭ دشمن جانیڭ ایرۆرلار خاطرلاری اۆچۆن ناحق قانغه راضی بۏلماساڭ قانیڭغه تانوقلوق بیرورلار. دایم تیلاکان‌لاری دیک قېلغانینک‌غه بیر نوبت تقصیر بۏلسا عمروڭدا قېلغانلار باری ضایع ومدام ایستاکانلاری دیک قېلغانینک‌غه بیر قاتلا تأخیر بۏلسا شکایت و تشنیع‌لاری شایع. پیاپی الماق الارغه هنر یوزدین بیری‌کا عوض خیالیدین کونکل‌لاری‌کا ضرر. ایمکاک‌لاری‌کا کؤب چیداساڭ اتیڭ بی‌ادراک تکلیف‌لاری‌دین اگر از یاداساڭ ذاتیڭغه تهمت امساک. بارچا مالیڭی فدالاری قېلساڭ بیر قاتلا سهودین لقبیڭ بی‌مروت جفالاری مقابله‌سی‌دا عذر خواه‌لېقی‌غه جان بیرماساڭ خطاییڭ بی‌حمیت. باشلاری‌غه کل ساچساڭ الاردین یوزونک‌کا تیکان سانجیلور اگر اول کل ساچماغنی بس قېلساڭ باغریڭغه چوکور تیکیلور متعاقب نیازلارغه متواتر ناز پیشه‌لاری پیاپی ستم‌لارغه دمادم لطف و کرم کؤز توتماق اندیشه‌لاری. بیچاره اول مظلوم که بو ظلم کیش‌لارغه گرفتار و بو ستم اندیش‌لارغه فرمان بردار بۏلغای. بولار جفاسین بو جفاکش جانیدین جور و ستم‌لاری جراحت‌لارینی مجروع بولغان باغری زخمی‌دین کور.
<br>

<br>
قطعه
<br>
جفالار کیم منیڭ جانیمغه ییتمیش دهر خلقی‌دین،
<br>
بیری کفاردین کیلماس اسیر اۏلغان مسلمانغه.
<br>
نی بیدادی که ایستارلار قېلېب سۏڭرا اؤکش تهمت،
<br>
داغی یۆکارلار آخر بو جفاکش زار و حیرانغه.
<br>
بو بیداد اهلی‌دین گر جان بیریب مخلص ایرۆر ممکن،
<br>
قېلېب جاننی فدا بالله که منت قویغامېن جانغه.
<br>

<br>

<br>
تنبیه سخاوت بابی‌دا
<br>
سخاوت انسانیت باغی‌نیڭ بارور شجری‌دور بلکه اول شجرنیڭ مفید ممری دور. ادمی‌لېق کشوری‌نیڭ بحر موج‌وری بلکه اول موج و بحرنیڭ ثمین کوهری سخاوت‌سیز کیشی یاغین‌سیز ابر بهار دور و رایجه‌سیز مشک تتار. میوه‌سیز یېغاج همان اوتون همان یاغین‌سیز بولوت همان توتون همان. سخاسیز کیشی بیلا کوهرسیز صدف‌نیڭ بیر حکمی بار درسیز صدف بیرلا اولوب قوروغان کشف‌غه نی اعتبار. بخیل بهشت‌غه کیرماس اگرچه سید قرشی بولسون سخی تاموغ‌غه بارماس اگرچه بنده حبشی بولسون. سخی بولوت دور ایشی خرمن بلکه مخزن بیرماک بخیل موردور دأبی خوشه بلکه دانه تیرماک. همت اهلی‌غه دور سخاوت اختصاصی بو ایکی شریف صفت شاه ولایت خاصی. ادمی بدن دور همت آڭا روح همت اهلی‌دین عالم‌دا یوز میڭ فتوح. همت‌سیز کیشی ایر سانی‌دا ایماس روح‌سیز بدن‌نی کیشی تیریک دیماس. عالیهمت شاهبازی دور بلندپرواز بی‌همت سیچقان صیادی یورتیچی باز. شونغار مسکنی شاه‌نیڭ بیلاکی یورتیچی مقامی اولو کسه‌نیڭ ساسیغ بدن و سرنکاکی. ارسلان ایشی صید اوروب سباعنی تویغارماق سیچقان ورزشی درم اوغورلاب توکوننی اختارماق صاحب همت مفلس‌لېق بیله پست بۏلماس همت‌سیز کنج تاپسا بییک‌لارکا همدست بۏلماس. چنار ایلکی خالی‌لېغی‌دین بییک‌لیکی‌کا نی نقصان توفراقغه نهان کنج‌لاری بیله نی علو شان. همت اهلی‌غه اگرچه بییک کوکبه دور اما سخاوت‌غه نیچه مرتبه دور اسراف سخا ایماس و اتلاف‌نی معنی اهلی سخا دیماس. حق مالېن کویدورکاننی دیوانه دیرلار و باروق کوندا کافوری شمع یاققاننی عقل‌دین بیکانه دیرلار. مباهات اۆچۆن بیرماک خودنمالېق و آنېڭ بیله اوزین سخی دیکان بی‌حیالېق. اول که ایل کورماکونجه بیرماس لئیم دور سخی ایماس. تیلاب بیرکاننی هم سخادین یېراق بیل ابرام بیله بیرکاندین بیرماکان‌نی یخشی‌راق بیل. بیر ته اوتماک‌نی ایکی بولوب یاریمین بیر اج‌غه بیرکان‌نی سخی دی اوز ییمای بارینی محتاج‌غه بیرکان‌نی اخی دی.
<br>

<br>

<br>
تنبیه سخا نی نوع قېلور دا
<br>
هنرلارنی تاپماق ییدورماک دور و عیب‌لارنی یاپماق کیدورماک دور. محلی دا بیرکان ایسکی چارتاره تون سخاوت و بی‌محل بیرکان زربفت چارقب شقاوت. دیساڭ که طعامیڭ ضایع بولماغای ییدور و تیلاساڭ که لباسیڭ ایکیرماکای کیدور. سخا طریقین مذکور بولغان سؤزکا آڭلا اما کرم آیینی و فتوت رسومی اوزکا آڭلا.
<br>

<br>

<br>
تنبیه کرم و فتوت طریقی‌دا
<br>
کرم بیر جفاکش‌نیڭ شدتی یوکین کوتارماک و آنی اول صعوبت‌دین اوتکارماک. بیر آونیڭ محنتی خاری حملین قبول قېلماق و اول تیکان نوکی‌دین کل دیک اچیلماق و اول قېلغاننی تیل‌کا کیلتورماماک و آغېزغه الماماق و اول کیشی‌کا منت قویماماق و آنېڭ یوزی‌کا کؤز هم سالماماق. کرم صفتی اکرم الاکرمین ایشی دور صاحب کرم کیشی حق‌نیڭ بو نوع صفتی‌غه متابع کیشی دور بو ورد کرم سبزی‌سی تره فروش دکانی‌دین اوزکا ییردا تاپیلماس و مهرکلی سپهر تیزکوش کلشنی‌دین اوزکا ییردا چیلماس. کرم بشر طبعی دا نایاب و نابود دور بو سبب‌دین کرم اهلی نا پیدا و نا موجود دور.
<br>
کرم کافین کوییا کیمیا ابتداسی‌دین الیب‌دورلار و راسین سیمرغ راسی‌دین و میمین خوب‌لار آغزیدین توتوب دورلار چون اوچالاسی معدوم‌دورلار ایل آنی اونوتوب دورلار بو جوهرنی عالم اهلی‌دین تیلاماک قویاشنی ذره‌دین تیلاماک دور و فلک‌نی سهادین ایستاماک.
<br>

<br>

<br>
تنبیه مروت بابی دا
<br>
معدوم‌لوق دا مروت کرم‌نیڭ اوروق قویاشی‌دور بلکه توأم قارداشی. ایکالاسی چون ایل بی‌وفالېغی‌دین آگه بولوب دورلار بولاردین قاچیب عدم ملکی سفری‌غه همره بولوب دورلار. صاحب کرم اول نفیس متاعی‌دین ایریلورنی صلاح بیلمای‌دور و صاحب مروت داغی اول شریف خلقی‌دین ایرلمای‌دور کیم ایکالاسی قایدا بۏلسالار تڭری پناهی دا بولسون‌لار و هم عرت و شرف آرامکاهی‌دا.
<br>

<br>

<br>
تنبیه وفا بابی‌دا
<br>
وفا اول صفت دور کیم کرم و مروت خلق‌نی انسیز کوروب ایتیب‌دورلار و آنی تیلاماک‌کا عدم ملکی ساری کیتیب‌دورلار. جهان کلشنی وفا کلی‌دین زینت‌سیزدور و بشریت کلی وفا رایحه‌سی‌دین نکهت‌سیز. وفا شمعی دور که دهر تیره خاکدانین یاروتمای‌دور و زمان بی‌وفالاری کؤڭلی بیله الفت توتمای دور و نرکسی دور که دوران چمنی‌غه کؤز سالمای دور و کونکل‌لاری غنچه‌سی‌دا حقد و حسد دیک کره‌لرین یازالمای‌دور. محبوبی دور پاک خلقت جز پاک کونکل‌کا انس و الفتی یۏق مطلوبی دور پاکیزه طینت جز پاکیزه فطرتغه میل و رغبتی یۏق. دری دور ثمین انسانیت تاجی‌غه زیور کوهری‌دور آتشین ادمی‌لېق باشی‌غه افسر و عالم‌دا انسانیت نابود و عالم اهلی‌دا آدمی‌لېق ناموجود. وفاغه حیا بیلا پیوسته‌لېق آنداق که حساغه وفا بیله وابسته‌لېق.
<br>

<br>

<br>
تنبیه
<br>
کرم و مروت آتا و آنا دورلار وفا و حیا ایکی همزاد فرزند هر نیجه اول ایکاوکا نور بیله صفادور بو ایکاوکا اتصال بیله پیوند. هر کؤڭلنی کیم وفا مسکن قېلور حیا هم تاپیلور هر مسکن‌دا کیم اول تاپیلور بو هم تاپیلور وفاسیزدا حیا یۏق حیاسیزدا وفا و هر کیم‌دا بو ایکی یۏق ایمان یۏق و هر کیم‌دا کیم ایمان یۏق اندین ادمی‌لېق کیلماک امکان یۏق. عمر کیم وفاسیز دور اندین امید کؤزین یاروتسا بۏلماس محبوب که بی‌وفا دور اندین جاوید وصالی طمع توتسا بۏلماس. ایران‌لار اهل وفا و خاتون‌لار بی‌وفا کامل‌لار اهل حیا و ناقص‌لار بی‌حیا. وفا و حیا عالم تیره مکانیدین اوتوب دورلار و لامکان عالمی‌دا مکان توتوب دورلار قالغان وفاسیز بی‌حیالار الارنی اونوتوب دورلار و اوزلارین بیربیرلاری اووتوب دورلار هر کیمکا کیم بیر وفا کؤرکۆزدوم یوز بی‌وفالېغ کورماکونجه قوتولمادیم و هر کیم بیله بیر مهر و محبت آیینی توزدوم میڭ جور و مذلت تارتماغونجه خلاص بولمادیم.
<br>

<br>
بیت
<br>
کیم‌کا قېلدېم بیر وفا کیم یۆز جفاسېن کؤرمادیم،
<br>
کؤرکۆزۆب یۆز مهر، میڭ درد و بلاسېن کؤرمادیم؟
<br>

<br>
دور بی‌وفالاری جوریدین داد و دهر بی‌حیالاری ظلمی‌دین فغان و فریاد تا عالم بناسی دور بو واقعه‌دا مین کیبی هیج کیشی اورتانمای دور و تا بی‌وفالېق ابتداسی دور بو یالین‌غه هیج کیمسه مین دیک چورکانمایدور زمان اهلی بی‌وفالېغی‌دین کوکسومدا توکان‌لار و دوران خلقی بی‌حیالېغی‌دین باغریم‌دا تیکان‌لار هر قایسی‌غه رقم اورای دیسام صبر ایوب آڭا وفا ایتماس و قلم سورای دیسام نوح عمری‌دا تمام ییتماس. حق یا الارغه انصاف و رحم ساری توسل بیرکای یا بو مرحوم جفاکش‌غه صبر و تحمل.
<br>

<br>
بیت
<br>
یا مرحمت اۏل خیل ستم‌کارغه بیرکیل،
<br>
یا صبر و تحمل من بی‌چاره‌غه بیرکیل.
<br>

<br>

<br>
تنبیه حلم ذکری‌دا
<br>
حلم انسان وجودی‌نیڭ فواکه‌لیک باغی‌دور و ادمی‌لېغ عالمی‌نیڭ جواهرلېق تاغی حلم‌نی حوادث دریاسی کیشی‌لیک کیمه‌سی‌نیڭ لنگری دیسه بولور و انسانیت میزانی تاشی‌غه نسبت قېلسا بولور. اخلاق شخصی‌نیڭ اغیر بهالېق لباسی دور و اول لباس جنس‌نسنک سنکین دیباسی مخالف نفس‌لار صرصری اوچورماق‌دین اسراغوچی و منافق بول هوس‌لار هرزه‌سی تندبادی ساوورماقدین ساقلاغوچی. خلایق‌دین کیشی‌کا موجب تعظیم و اعزاز و اکابردین اصاغرغه باعث التفات و امتیاز. نیجه اولوغ کیشی تمسخر و طیبت قېلسا آنېڭ قاشی‌دا بی‌شکوه و وقار آنچا که مسن کیشی اهتزاز و خفت کؤرکۆزسا آنېڭ قاشی‌دا بی‌شوکت و اعتبار. اما دوران باغی‌نیڭ خس و خاشاک آیین‌لاری و ییل دیک بی‌ثبات و تمکین‌لاری کؤزیکا حلم اهلی اغیرلیق‌غه منسوب و گران جانلیق‌غه معیوب دورلار. قویون دیک تۏفراغنی هواغه ساوورورلار و اول سبکسارلېغ بیله باش‌لارین کوککا ییتکورورلار. تاغ پیکرین آیاغ استی‌غه الماق ایین‌لاری و دشت اجزاسین هواغه ساوورماق تمکین‌لاری ییل دیک هر ایشیکیدین کیرارکا عارلاری یۏق اوت دیک اتشدان‌لېغدین اوزکا شعارلاری یۏق. ییل اگرچه لاله تاجین اوچورغای اما قیا کمری‌غه نیتا الغای اوت اگرجه تاغ ایتاکین کویدورکای قوش‌نیڭ تمکین بیله ذکر ایتوری قاشی‌دا قارلوغاج‌نیڭ بی‌ملال یانکشاماغی ملالت کیتورور و مصحف اوراقین خرد پیری تلاوت قېلوردا لئیم طفل‌نیڭ ییل پوکوج بیله ورق‌نی ساوورماغی کدورت ییتکورور. اما ییل اگر کوککا ییتسون که سبکبار دور و بی‌مقدار تاغ اگر توفراقغه باتسونکه صاحب وقار دور و حلم شعار آنېڭ ضمنی‌دا اوتغه یاقېلغو دیک خس و خاشاک و مونیڭ جوقی‌دا شاه تاجی‌غه تیکیلکودیک لعل آتشناک.
<br>

<br>
بیت
<br>
آغېرلېق وزنیدین دور سیل‌دین غم‌سیز هری تاغی،
<br>
ییڭیل‌لیک فرطی‌دین برباد ایرۆر قمقاق یافراغی.
<br>

<br>

<br>
تنبیه
<br>
تڭری دوست‌لاری‌نیڭ حکایاتی و آلار اخلاقی‌نیڭ روایاتی افسانه دور کیم اویوغان کؤڭل‌لارنی اۏیغاتور و ترانه دور کیم خیره‌لیغ‌دین قاتیقان کؤزنی یېغلاتور. یخشی‌لارغه ایریشماک ایت‌نی پاک‌لار جرکاسی‌کا قاتتی و یامان‌لارغه قاریشماق انبیاء اولادین حهنم‌غه اوزاتتی.
<br>

<br>

<br>
تنبیه
<br>
آڭا کیم یقین کؤزی کور دور تڭری دوست‌لارینی کورا الماس و آڭا کیم توفیق آیاغی لنک دور تڭری یۏلی‌غه بو کورا الماس. اگر کیشی پادشاه یاساغلېق دور ایشی‌نیڭ ایلکاری باروری عنایت‌غه باغلېق دور.
<br>

<br>

<br>
تنبیه
<br>
اگر حق‌دین عنایت بۏلسا قول‌لار قولی شاه‌لار شاهی و اگر اول بۏلماسا عالم شیخ الشیوخی عالم نامه سیاهی. لقمان که بیر قول ایردی حکمت و نبوت بیله فرقین کوککا ییتکوردی جالوت‌غه آنېڭ دیک میڭ قول ایردی غضب و سیاست تیغی آنېڭ باشین ییرکا توشوردی.
<br>

<br>

<br>
تنبیه
<br>
مظلوم‌غه بخشایش کؤرکۆز که ظالم‌دین اسایش کورکای‌سین زیر دست‌لارغه نفع ییتکور اگر تیلاساڭ که زبر  دست‌لاردین ضرر کورماکای‌سین. خردمند مخالفت‌دین قاچار و موافقت‌غه ملایمت ایشیکین اچار. زنبور غوغای‌دین نیش مقصوردور و عسل سوداسی‌دین نوش میسر دور. سعادتمند ییکت دور که شهوت میلی قېلماس کیم بی‌سعادت قاری‌نیڭ خود ایلیکی‌دین هیج ایش کیلماس.
<br>

<br>

<br>
تنبیه
<br>
درد اهلی‌نیڭ نفسی بیر اوت دور که قاتېغ کونکولنی یومشاتور و قوروغ کؤزنی یېغلاتور. سوز اهلی‌نیڭ دمی بیر ییل دور کیم انانیت خاشاکین ساوورور و غضب تۏفراغین سوپورور. عاشق ایشی عجز و نیاز دور و عشق دلیلی سوز و گداز. پروانه‌غه کویماک و اورتانماک آیین بلبل‌غه ناله زار و فریاد بی‌اختیاردین قایدا تسکین. کیجه ایشنار قورت زبانه آتشین قېلماس و کؤبلاک پروانه ایشین بیلماس.
<br>

<br>
بیت
<br>
کیشی اۏتی یاساغان بیرلا بولورمو عاشق،
<br>
صبح کاذب یاروماس ایلاکه صبح صادق.
<br>

<br>
هر نی کیم بی‌بقا دور تباه دور آڭا کؤڭل باغلاماق خطا دور و اول که اندین اوزکا باری‌غه معرض زوال دور اول بیر بار لم یزل و لا یزال دور. آنېڭ عشقین بیرک توت اول باقی‌دین اوزکا باری فانی‌لارنی اونوت
<br>

<br>
بیت
<br>
آنېڭ عشقینی بیرک توتماق کیراک،
<br>
یانا بار و یۏقنی اونوتماق کیراک.
<br>

<br>
تنبیه
<br>
مجازی عشق‌غه که بیر محبوب بۏلغای آنېڭ عشقی‌دا بیخود و مغلوب بۏلغای حقیقی عشق بی‌قراری و آنېڭ تجلاتی صدمتی‌نیڭ بی‌اختیاری. قلق و اضطراب‌دا آڭا یاراشا کیراک بۏلغای و غلبات جذباتی هم آڭا اوخشاشا کیراک بۏلغای.
<br>

<br>
بیت
<br>
سهانیڭ عاشقی چون ناله ایتکای،
<br>
قویاش بی‌حالی‌غه کؤر کیم نی ییتکای.
<br>

<br>

<br>
تنبیه
<br>
دوست وصالین تیلار بۏلساڭ عاشق بول اگر اوزلوکونک بیله بۏلماساڭ عاشق‌لار تیکراسی‌دا ایورول. اول اوت شعله‌سی اگر سڭا هوس دور بیر شرر سینیڭ ساری یوزلانسا بس دور.
<br>

<br>
قطعه
<br>
عشق بیر اۏت‌دور که آنېڭ شعله‌سی‌دین بیر شرر،
<br>
تۆشسا گردون پرده‌سی‌غه اؤرتار آنداق کیم حریر.
<br>
سین که جسمیڭ پرده تاریدین داغی بۏلغای ضعیف،
<br>
تۆشا اۏل یاڭلېغ چاقین تؤزکایمو اۏل تار حقیر.
<br>

<br>

<br>
تنبیه
<br>
ایران‌لار خدمتی‌غه اول که عمرین صرف ایتار اگرچه عمری کیتار اما جاوید عمرغه ییتار. اؤزۆڭنی بو زمره‌دین یېراق توتما باشیڭ بارسا بو مدعانی اونوتما. عمر فانی دور و بی‌وفا اول باقی حیات و موجب بقا.
<br>

<br>
مثنوی
<br>
ایرانلار خدمتی‌دین چیکماکیل باش،
<br>
اگر باشیڭغه گردوندین یاغار تاش.
<br>
که گر اۏل تاش ایله باشیڭ اوشالغای،
<br>
سعادت خطی‌دور گر زخمی قالغای.
<br>

<br>

<br>
تنبیه
<br>
ولی نعمت‌غه عیب روا کورکوچی قول پیری‌غه مرتد مرید دور اتاسی‌غه حرام‌زاده اوغول. مریدغه پیر و اوغول‌غه اتا خادم‌غه مخدوم حقی آنداق دور که بنده‌لارکا قادر قیوم حقی.
<br>

<br>
مثنوی
<br>
کیم کی تا امری‌غه قۏیماس بویون،
<br>
پیر ایله مخدوم ایشین دیر اۏیون.
<br>
بیل که چیکار تڭری یۏلېدېن آیاق،
<br>
تڭری بیله عاق بولار پیرله عاق.
<br>

<br>

<br>
تنبیه
<br>
هر کیم که بیر آو بیسله یاردور یا که یارلېغ دعویسی‌دا بار دور کیراک که اوزی‌کا روا توتماغان‌نی یاری‌غه روا توتماسا. کؤب نیمه اوزی‌کا هم روا توتسا آڭا توتماسا. بس مشقت که اندین روح‌غه الم ییتار کیشی آنی اوز جسم و جانی‌غه تجویز ایتار اما آنی اوز یاریغه تخیل قېلا الماس اگر تخیل قېلا السا وحشتی‌دین حیاتی قالماس.
<br>

<br>
قطعه
<br>
یار اۏل‌دور که هر نی کیم اؤزی‌کا،
<br>
ایستاماس یاری‌غه هم ایستاماکای.
<br>
اؤزی ایستار که یار اۆچۆن اؤلکای،
<br>
آنی موندا شریک ایلاماکای.
<br>

<br>

<br>
تنبیه
<br>
کؤڭل بدن ملکی‌نیڭ پادشاهی دور آڭا صحت موڭا هم صحت آڭا تباهی موڭا هم تباهی. پس اول که کؤڭل ملکی‌نیڭ صاحب جاهی بۏلغای شاه‌لار شاهی بۏلغای. بدن صلاح و فاسدی کؤڭل صلاح و فسادی‌غه تابع و ملک اباد و خرابلېغی شاه عدل و ظلمی‌غه راجع. پادشاه ملک بدنی‌نیڭ جانی دور و کؤڭل تن ملکی‌نیڭ سلطانی.
<br>

<br>
بیت
<br>
ملک اۆچۆن سالم کیراک‌دور خسرو کشور پناه،
<br>
تن اۆچۆن اۏل عضو کیم بۏلدی بدن ملکی‌دا شاه.
<br>

<br>

<br>
تنبیه
<br>
شاه‌دین هم لطف مرغوب دور هم سیاست مطلوب دور اما هر بیری اوز محلی‌دا خوب دور بس آڭا دوست نی دشمن دین فرق ایتارکا کؤب ملاحظه کیراک و فراست و یارنی اغیاردین تایرغه کؤب تجربه کیراک و کیاست. نیوچون کیم اندین باری‌غه بیم و امید بار ضرورت دور که کؤرکۆزکای اوزین بنده وار. یقین بولغونجا هر قایسی‌نیڭ حقیقت حالی نامناسب امورنیڭ بار احتمالی.
<br>

<br>
بیت
<br>
ناگهان گر بی‌تأمل سۏرسا بیر حکم عنیف،
<br>
کیم ضعیف آندېن قوی یاخود قوی بۏلغای ضعیف.
<br>

<br>

<br>
تنبیه
<br>
اوکتا حکمی بیر آونی قېلسا نابود اول زمان پشیمان بولماق نی سود یا محل‌سیز بیر آونی قېلسا عالیشان ییلکاندین سونک پست ایتسا اوز شانی‌غه دور زیان.
<br>

<br>
بیت
<br>
تأمل بوندا واجب‌دور بغایت،
<br>
که بۏلماغای بو نوع ایش بی‌رعایت.
<br>

<br>

<br>
تنبیه
<br>
پادشاه دشمن‌غه آنداق غضب سورماماک کیراک که دوست هم اندین ایمن بولماغای و مخالف‌غه آنداق سیاست کؤرکۆزماماک کیراک که موافق هم اندین مطمئن قالغای.
<br>

<br>
بیت
<br>
کیراکماس مخالف‌غه آنچا عناد،
<br>
که قېلغای موافق‌نی بی‌اعتماد.
<br>

<br>

<br>
تنبیه
<br>
فاسق عالم دانشوری دور اوز نفسی‌غه ظالم غنی بخیل نادانی دور اوز زیانی‌غه محیل. بو ایکی کیشی عمر ضایع اوتکاردی‌لار و کورکا حسرت و ارمان الیب باردی‌لار بیری اول که علم اؤرکانورکا رنج تارتتی و عمل قېلمادی بیری اۏل که مال یېغارغه ایمکاک چکتی و صرف قېلورېن بیلمادی.
<br>

<br>
قطعه
<br>
عالمی کیم علمی ایردی بی‌عمل،
<br>
یا غنی کیم مالی‌غه بخل ایردی بار،
<br>
اۏلدی‌لار یۆز حسرت و ارمان بیله،
<br>
ایل‌کا بۏلدی ایش‌لاریدین اعتبار.
<br>

<br>

<br>
تنبیه
<br>
یامان‌لارغه لطف و کرم یخشی‌لارغه موجب ضرر و الم دور موشوک‌کا رعایت کبوترغه آفت دور و شغال جانبین توتماق تاووغ تخمین قوروتماق دور.
<br>

<br>
بیت
<br>
بؤری‌نی قوزی بیرلا قېلغان سیمیز،
<br>
کییک جمع و خیلی‌غه دور رحم‌سیز.
<br>

<br>

<br>
تنبیه
<br>
علم اؤرکانماک دین تقویتی اۆچۆن دور یۏق که دنیی جمعیتی اۆچۆن. خیرسیز غنی یاغین‌سیز سحاب و عمل‌سیز عالم دابه کیم آڭا یوکلارکا کتاب.
<br>

<br>
بیت
<br>
حمال نفیس رخت ایله اورسا قدم،
<br>
یۏق نفع آڭا غیر مزد بیر ایکی درم.
<br>

<br>

<br>
تنبیه
<br>
بخیل‌نیڭ مالېنېن اسراردېن محنتی قاتېغ و حسودنیڭ فعلی اویاتی‌دېن عیشی آجېغ کیم اۏل اؤز غناسی‌دېن ذلیل‌دور و بو اؤز قېلېغی‌دېن علیل.
<br>

<br>
بیت
<br>
آڭا مالی‌نیڭ حفظی رنج و عنا،
<br>
موڭا فعلی‌نیڭ زشتی درد و بلا.
<br>

<br>

<br>
تنبیه
<br>
کیشی مالیدین نی کیم بهره الدی آنېڭ دور و هر نی کیم اسرای اوزکانیڭ. زحمت بیله تاپقانینک‌نی اؤزۆڭدین ایاما و محنت بیله یېغانیڭنی دوست‌لار بیله یی دشمن اۆچۆن اسراما.
<br>

<br>
بیت
<br>
مال اۏلدور کیم ایل آندېن آلسا بهر،
<br>
دشمن آندېن تاپسا تیڭ دور نوش و زهر.
<br>

<br>

<br>
تنبیه
<br>
عقلاً سلاطین لطفی‌غه اعتماد قېلمای‌دورلار و حکما مجانین قولی‌غه اعتماد جایز بیلمای‌دورلار کیم اول بیری صاحب اختیاردور و بو بیری بی‌اختیار خردمندغه ایکالاسیدین احتراز قېلماق سزاوار.
<br>

<br>
بیت
<br>
اۏل چو صاحب اختیار اۏلدی و بو بی‌اختیار،
<br>
ایکیسی‌دا حزم و حکمت‌نیڭ خلافی آشکار.
<br>

<br>

<br>
تنبیه
<br>
هر دشوار ایش که مال ضرف ایتماک بیله میسر دور قېلماساڭ جانغه خطر. مال صرفین غنیمت بیل و سلامت ساری عزیمت قېل.
<br>

<br>
قطعه
<br>
درم بیله بۏلا آلسا ضررنی قایتارماق،
<br>
خطا دورور کیشی اۏل ایش‌دا ایلاماک تعطیل.
<br>
آنېڭ پناهی‌غه کیر تڭرینی پناه ایلاب،
<br>
ولیک ایلا بو خیر ایش قېلوردا کؤب تعجیل.
<br>

<br>

<br>
تنبیه
<br>
هر ایش کفایتی دا کیم سرانجامی‌دا تشدد بۏلغای و طبع‌غه تردد اول جانب‌نی توت که ایمکاکی ازراق یوز بیرکای ایش‌نی سهل توت و دین ایشی‌دا سود تصوری بیله کؤڭلی آووت. نادان پندی‌دا غلط مقرر دور و دشمن نصیحتی‌دا فریب متصور. اندین بازی ییما و موندین اؤزۆڭ‌کا بازی بیرما.
<br>

<br>
بیت
<br>
خوش دور خردی کؤب ایل سؤزی‌کا کیرماک،
<br>
نی بازی ییماک خوش و نی بازی بیرماک.
<br>

<br>

<br>
تنبیه
<br>
نفس‌دین سڭا ظلم ییتسا ندامت ایشیکین آج و تڭری پناهی‌غه قاچ. توبه ایتاکی‌کا ایلیک اور و اول توبه‌نیڭ اوستی‌دا مردانه تور.
<br>

<br>
قطعه
<br>
نفس کافردین نی کیم ییتکای سڭا،
<br>
توبه ایلاب توبه‌دا مردانه بۏل.
<br>
یۏل ایکی دور جرم بیر دور توبه بیر،
<br>
اۏل یۏل ار باغلاندی آچوق دور بو یۏل.
<br>

<br>

<br>
تنبیه
<br>
اگر بد نفس‌دین ظلم ییتسا شکر واجب بیل و تڭری حمدین ادا قېل که سین ایماس‌سین ظالم کریز و اول ایماس دور مظلوم عاجز. مظلوم‌لېق ابتلاسی‌دا بولغان یخشی‌راق که ظالم‌لېق بلاسی‌دا.
<br>

<br>
بیت
<br>
کیشی میڭ ظلم اگر چیکسا کیراک بۏلماسه قانع،
<br>
لیک بیر ظلم‌غه میڭ نوع کیراک آڭلاسا مانع.
<br>

<br>

<br>
تنبیه
<br>
زمان اهلی‌دین اؤزین صاحب دل توتقان یالغان آیتور و بیدل توتقان‌نیڭ هم سؤزی یالغان‌لېق ساری قایتور. نیوچون کیم اول که صاحب دل بو دعوی ظهوری اندین مشکل و اگر اول کیشی زمان اهلی‌نیڭ بیدل‌لېغی‌غه یوراک‌سیزلېق محمل. بو کؤڭل سین خیال قېلغاڭ کؤڭل ایماس صاحب‌دل یوراکنی کؤڭل دیماس.
<br>

<br>
بیت
<br>
هم آنی دجال تاپیب هم نبی،
<br>
عیسی ایله تیڭ مو بۏلور مرکبی.
<br>

<br>

<br>
تنبیه
<br>
لحم پاره صنوبری اگر کؤڭل دور صنوبر دیک صاحب دل تاپیلماس و اگر بو قان باغلاغان غنجه پیکری کؤڭل دور بهاردا کلبن دیک پردل کیشی تخیل قېلېلماس. اما بولارنی کؤڭل دیماک سزاوار ایماس و کؤڭل سوز و دردی بولاردا بدیدار ایماس. کؤڭل معرفت باغی‌دین وحدت کلستانی‌دین اشنالېغ کل‌لاری‌نیڭ شمیمی. حسن ملاحتین ادراک قېلغوچی هم کؤڭل و عشق اوتی بالینی‌غه یاقېلغوچی هم کؤڭل. خوبلار حسنی نوری‌غه کباب‌لېق قېلغوچی همول و جمال لطافتی کنجی‌غه خرابلېق قېلغوچی همول. عشق ملکی ابادلېغی آنېڭ اشکی سیلابیدین و شوق شبستانی یاروغلوغی آنېڭ شعله‌سی تابیدین کیم اهل دل‌لار کؤڭلی بو عشق شعله‌سی نوریدین و اول شعله نوری سروریدین ایریلماسونلار و ریایی زهد خیلی‌غه قاتیلماسونلار.
<br>

<br>
نظم
<br>
مین بیدل‌غه یا رب بو کؤڭلنی توتغېل ارزانی،
<br>
آنی مین‌دین آیېرما داغی مین‌سیز توتماغېل آنی.
<br>

<br>

<br>
تنبیه
<br>
اۏل کونکل‌کا کیم قاتېغ سؤزدین ریش بۏلغای آجېغ تیل زهر الود نیش بۏلغای. کونکل‌دا تیل سنانی جراحتی بوتماس آڭا هیچ نیمه مرهم ییرین توتماس. هر کؤڭل که تیل سنانی‌دین جراحت دور هم یومشاغ سؤز و شیرین تیل آڭا مرهم راحت دور ملایم تکلم وحشی‌لارنی الفت ساری باشقارور فسونگر افسون بیله یېلان‌نی تؤشۆک‌دین چېقارور.
<br>

<br>
بیت
<br>
حسن و جمال‌سېز کیشی شیرین کلام ایسه،
<br>
صید ایلار ایلنی نکته فصاحت بیلان دیسه.
<br>

<br>

<br>
تنبیه
<br>
تیلی‌کا اختیارسیز ایل‌کا اعتبارسیز. هرزه‌کوی که کؤب تکلم سورکای یامان تیل‌لیک آنداق که ایل کؤڭلی‌کا جراحت ییتکورور اوز باشی‌غه هم آفت ییتکورور. نادان‌نیڭ موحش هرزه‌غه بوغزین قیرماغی ایشاک‌نیڭ جهت‌سیز قیچغیرماغی. خوشگوی که سؤزنی رفق و مواسا بیله آیتقای کؤڭل‌کا یۆز غم کیلاتورغان بۏلسا آنېڭ سؤزیدین قایتقای. سؤزدا هر یخشی‌لېق دور که امکانی بار موندین دیب دورلار که نفس‌نیڭ جانی بار. مسیحا کیم نفس بیله اؤلۆک‌کا جان بیردی گویا که بو جهتدین ایردی. مکروهی که هرزه‌سی طویل و آوازی کریه دور اوزی اول صوتی بیله قوربغه‌غه شبیه دورور. سعادت بخش روح‌لار زلالیغه منبع هم تیل و شقاوت‌لار نحس کوکبی‌کا مطلع هم تیل. تیلی‌کا اقتدارلېق حکیم خردمند سؤزی‌کا اختیارسیز لئیم نژند. تیل که فصیح و دلپذیر بۏلغای خوبراق بۏلغای اگر کؤڭل بیله بیر بۏلغای. تیل و کؤڭل خوبراق اعضا دورلار انسان‌دا سوسن و غنچه محبوب‌راق ریاحین دورلار بستان‌دا. ادمی تیل بیله سایر حیواندین ممتاز بولور و هم آنېڭ بیله سایر انسانغه سرفراز بولور. تیل مونجه شرف بیله نطق‌نیڭ آلتی دور و هم نطق آنېڭ دور که اگر ناپسند ظاهر بۏلسا تیل‌نیڭ آفتی دور. عین القضاة تیل شرفی دین مسیح گفتار بۏلدی و حسین منصور تیل سرعتی دین دارغه سزاوار.
<br>

<br>
بیت
<br>
هر نیچه بیر هجر سوزی عاشق اؤلتۆرۆر،
<br>
وصلت بشارتی یانا جسمی‌غه جان بیرۆر.
<br>

<br>

<br>
تنبیه
<br>
تیل‌دین عذوبت دلپسند دور و لینت سودمند. جوجوک تیل که اجیغ‌لیق‌غه ایورولدی ضرری عام بۏلدی قندنی که مسکر باده قېلدی‌لار حرام بۏلدی. جوجوک سؤز صاف کؤڭل‌لارکا نوش دور بارجا اطفال ملایم طبعی حلوا فروش دور.
<br>

<br>
بیت
<br>
خوش سؤزکا کیم اۏلسا مست بیهوش،
<br>
شربت آرا زهرنی قېلور نوش.
<br>

<br>

<br>
تنبیه
<br>
هر کیم که سؤزی یالغان، یالغانی ظاهر بولغاج اویالغان. یالغان‌نی چین دیک آیتقوچی سخن‌ور گۆمۆش‌نی آلتون بیله روکش قېلغوچی زرگر. یالغان افسانه‌لاردا اویقو کیلتۆرکۆچی، یالغانچی اویقودا تکلم سۆرکۆچی. یالغان آیتقوچی غفلت‌دا اوق دور سؤزنیڭ اصنافی بغایت چوق‌دور و یالغاندین یامان‌راق صنفی یۏق دور. اول که یالغان بیله صرف اوقات ایتکای آڭا بو یامان کیلماکای یانا مباهات ایتکای اگر مستمعین نی غافل تاپقای یالغانین چین‌کا اوتکارسا مقصودین حاصل تاپقای. زهی تنکری‌غه یامان بنده نی تنکری‌دین نی خلق‌دین شرمنده. مونداق نجس‌نیڭ چون ایرۆر یۆزی یامانلېق ساری بو نحوست شعار قوتلوق اوی‌دین تاشقاری.
<br>

<br>
بیت
<br>
اۏل کیشی‌نی قوتلوق اؤی‌دین تاشقاری سۆرماک کیراک،
<br>
قوتلوق اؤی دنیا دورور یعنی که اؤلتۆرماک کیراک.
<br>

<br>
بیر او که یالغان سؤزنی بیر اوکا باغلاغای اؤز قارا بولغان یۆزین یاغلاغای. کبیره گناه دور از سؤز که هم اؤترۆک‌دۆر زهر مهلک‌دور اگرچه که مقداری اوکسوک دور.
<br>

<br>
بیت
<br>
زهر نی آز ایرسا مقداری داغی مهلک دور،
<br>
ایگنه‌نیڭ نوکی ضعیف ایرسا داغی کور قېلور.
<br>

<br>

<br>
تنبیه
<br>
اۏل که سؤزنی بیر ییردین یانا بیر ییرکا ییتکورکای ایل‌نیڭ اوتکان گناهین اوز بوینی‌غه ایندورکای. تمام‌لېغ چین سؤزکا ممنوع دور اگر ظهور ایتکای خیال قېل که یالغان سؤزکا نی ییتکای. سؤز تیرکوجی‌نیڭ اگر کیچیکی اگر اولوغی بیل که ایرۆرلار تاموغ اوتی‌نیڭ توزوغی.
<br>

<br>
بیت
<br>
کیم سؤزنی تیریب آیتقوچی‌نیڭ آغزیغه بیرکای، 
<br>
مالک آنی دوزخ اۏتی‌نېڭ دودیغه تیرکای.
<br>

<br>

<br>
تنبیه
<br>
اۏل که جز قوت دعویسی اظهار قېلماس کویا که حق‌نیڭ قوی المتین ایرکانین بیلماس. آدمی که قوت خیالین کؤڭلی‌کا کیچورور تۏفراغی دور که ییل اورغاج اوچورور. دنیا دار الحوادث دور آڭا کؤڭل باغلاماقغه غفلت باعث علم عمر دیک بی‌وفا دور و آنېڭ دولتی‌غه اعتماد قېلماق خطا.
<br>

<br>

<br>
تنبیه
<br>
عمرنیڭ بو کۆن تاڭلالېغی مفهوم ایماس بلکه بو کون اقشامغه‌جه نی بولوری معلوم ایماس. بشر خیلی دار بقاغه اهل عزیمت دور و تیریک‌لیک بیر نیجه کون غنیمت. بو دار فنانی بیش کون غنیمت بیل و دار بقانیڭ اوزون یۏلی یراغین قېل. اول یۏل یراغی صالح عمل دور اندین سۏڭرا اعتماد حق لطفی‌غه عز وجل. عملی که تڭری قبولی‌غه شایسته دور هم تڭری توفیقی‌غه وابسته دور عمل‌غه هم اعتماد قېلوردین کیج آنېڭ فضل و کرمی بۏلماسا علم و عمل هیج.
<br>

<br>

<br>
تنبیه
<br>
قوش تا تمنای خام‌غه توشماس صیاد ایلیکی‌دا دام‌غه توشماس و آڭا تا اجل قفسی ایشیکی اچیلماس صیاد دام و دانه‌سی‌غه میل قېلماس.
<br>

<br>

<br>
تنبیه
<br>
سلاطین درگاهی‌دین یېراق و خواقین بزمگاهی‌دین قېراق بلکه تیکراسی‌کا هم یاووماغان یخشی‌راق. بولاردېن قاچغېل که الفرار مما لایطاق. بیراو که هر نی کؤڭلی تیلاسه قېلا آلغای آڭا اؤز اختیاری بیله یاقېن بارغان اؤزینی اؤزی بلاغه سالغان. رأیی توتسا عیب‌لار آلیېدا هنر و هر شایسته هنرلار قاشی‌دا عیب‌دین بتر، مونداق مظهر خذمتین اختیار قېلغان مردک خر. کیشی خاصیت اۆچۆن شیر اسرارمین دیکای مو و عافیت تاپار امیدیغه زهر ییکای مو؟ سلاطین خذمتی‌غه جرأت کؤرکۆزماک اؤز رشته حیاتېن اۆزماک‌دۆر و آغونی ایچارکا سۆزماک و آلارغه تقرب تیلاماک، اؤز قتلی‌غه بلا تیغین بیلاماک‌دۆر. کۆلماک‌لاری‌دا چاقېن حکمی بار، یاروغلوغی بی‌اعتبار کۆیدۆرماکی وجوددېن قۏیماس آثار.
<br>

<br>
قطعه
<br>
چاقېن یاروغلوغی مدی سمادېن ارض‌غه‌جه،
<br>
زمان طولی ایکی لفظ اۏقورغه‌جا ییتماس.
<br>
ولی نی ییرکا که تۆشتی قاتېغ و گر یومشاغ،
<br>
ییریب آنی سوغه تا ییتماکای قرار ایتماس.
<br>

<br>

<br>
تنبیه
<br>
حکما سلاطین حالی کیفیتین بیلیب‌دۆرلار، آلارنی اۏتغه تشبیه قېلېب‌دورلار. اۏت نفع ییتکۆرۆر یېراقدېن، آندېن منتفع بولماق اولی قېراقدان. آتشگاه اۏتی قېراقدېن نفع ییتکۆرۆر، ایچی‌کا تۆشکاننی فی الحال کۆیدۆرۆر. عاقل آڭا یاووماق نامناسب‌دور و آنداق بلادېن حذر واجب. اؤزین ایسیتودغه آووج آچ، اما کۆیدۆرکۆدیک آڭلاساڭ کیین قاچ.
<br>

<br>

<br>
تنبیه پادشاه‌لار ذکری‌دا
<br>
بعض کریم اخلاق‌لار بیر دیار پادشاه عالی مقدار کامکاری دریای مدحی‌غه باتیب دورلار و آنی کؤپرۆککا اۏخشاتېب‌دورلار. بو معنی بیله که کؤپرۆک مخلوقات‌نیڭ خسیس و شریف یۆکین کۆتارۆر و آلارنی سو زخمتی‌دین و بالچیق مشقت و غلظتی‌دین اؤتکارۆر. بعضی که توجه اندیشه‌غه قېلېب‌دورلار، آنېڭ نسبتین بیشه‌غه قېلېب‌دورلار بو مناسبت بیله کیم بارچا انواع حیوان و انسان و بهایم و سباع بلکه نامحصور وحوش و طیورغه پناه و آرامگاه بیرور و ییماک و ایچماک‌لارین ییتکۆرۆر. بعضی که نفعین عام و انعامین فاش دیب‌دۆرلار، بو خاصیت‌لاردا آنی قویاش دیب‌دۆرلار. یعنی شهر و بیابان‌نی روشن ایتار و ویران و آبادغه آندېن یاروغلوق ییتار. بعضی که رفیع و نافع و فلک جناب دیب‌دۆرلار، بو مناسبت‌لار بیله آنی سحاب دیردۆرلار. یعنی قارا تۏفراقغه درلار ساچار و نیش‌لیک تیکاندین گل‌لار آچار. بعضی ترک حکماسی و بو قوم عاقل و داناسی اؤز طورلاری بیله که کلام سۆرۆب‌دۆرلار، آنی بوز کیزکا اوخشاتا مثل اوروب‌دورلار. یعنی که سودېن و تۏفراغدېن یوزی‌کا نی کیلسا تحمل قېلور و اؤزی‌کا سیکۆرۆر. اگر نیش اورسالار و چوکور سانجسالار سورورغاندین سوڭ یۆزی‌کا اثر ییتکۆرماس و اؤزی‌کا کیلتۆرماس و اگر ایکی مخالف جماعت هر قایسی بیر ساری تارتسا هر ساری اۏل جماعت مناسبی میل قېلور ایلیک تارتسالار یانا اؤز حالی‌غه کؤرا یېغېلور. یانا وصفی اجناسین کیم بیر بیری اۆستی‌کا تیریب‌دۆرلار مناسب نیمه‌لارکا نسبت بیریب‌دۆرلار. اما سؤز اختصاری جهتی‌دین و تطویل وهمی‌دین نکته وار آیتېلمادی و سؤز کؤبراک آیتېلمادی کیم بو مذکور بۏلغانجه یۆز عادل سلاطین صفاتی‌دا بار و بارچا ذکر قېلغانجه میڭ بیزنیڭ پادشاهېمېز ذاتی‌دا تأمل قېلغان تاپار. حق سبحانه و تعالی بو مذکور بۏلغان سلاطین‌غه تۏفراغ حضیضی‌دا قرار بیرکای آڭا سپهر سلطنت اوجی‌دا مدار نصیب قېلغای تا سېنوق‌لار ایشی آندېن بۆتکای و یېقېلغان‌لارغه آندېن دستگیرلیک ییتکای.
<br>

<br>
بیت
<br>
تا قمردور آتی‌غه نعل اۏلسون،
<br>
تا قویاش‌دور باشی‌غه لعل اۏلسون.
<br>

<br>

<br>
تنبیه
<br>
یالغانچی اونوتقوچی و تأمل و احتیاط یۏلیدین کناره توتقوچی. هر کیم که سؤزی چېن بۏلماغای راست‌لار کؤڭلیکا اۏل سؤز قبول آیین بۏلماغای. یالغانچی سؤزین بیر ایکی قاتلا اؤتکارکای اؤزکا نیتکای یالغانی ظاهر بۏلغاندین سۏڭرا آڭا رسوالېغ ییتکای و سؤزی اعتباری ایل کؤڭلی‌دین کیتکای. کؤڭل مخزنی‌نیڭ قفلی تیل و اۏل مخزن‌نی آچار کلیدی سؤز بیل.
<br>

<br>
بیت
<br>
کؤڭل حالتی سؤز دیکاج بیلکۆرۆر،
<br>
که مخزن‌دا دُر یا صدف ریزه دور.
<br>

<br>

<br>
تنبیه
<br>
چین سؤز معتبر، یخشی سؤز مختصر. کؤب دیکۆچی ممل، مکرر دیکۆچی لایعقل. عیب‌جوی معیوب، عیب‌گوی منکوب. تۆز کؤرکۆچی پاک نظر، هنر کؤرکۆچی راست بصر. اۏل کیم دماغی‌دا خبط، سؤزی‌دا یۏق ربط. دماغی صحیح گفتاری فصیح سؤزی حساب‌سیز اؤزی حساب‌سیز. سؤزی‌دا پریشانلېق اؤزی‌دا پشیمانلېق. سؤز که فصاحت زیوریدین مزین ایماس دور اتکا چین‌لیک زیوری بس دور یالغانچی سؤزدا هر نیجه فصیح‌راق سؤزی قبیح‌راق. چین سؤز نیجه که بی‌تکلف قایل‌غه عبارت ساده‌لېغی‌دین یۏق تأسف. کل‌کا ییتوق لباس‌دین نی زیان درغه بد شکل صدف‌دین نی نقصان. یالغان سؤز جز نظم‌دا ناپسند و آنېڭ قایلی ناخردمند.
<br>

<br>
بیت
<br>
سؤز ایچره که یالغان ایرۆر ناپسند،
<br>
چو نظم ایتتی‌لار قېلدی دانا پسند.
<br>

<br>

<br>
تنبیه
<br>
نادان، ایشاک بلکه ایشاک‌دین هم کم‌راق. ایشاک‌کا هر نی یوکلاساڭ کۆتارۆر و قایان سۏرساڭ اۏل یان بارور عقل و تمییز دعویسی یۏق بیرماساڭ آج دور بیرساڭ توق. زبونی دور بارکش خارکش بلکه انبارکش. نادان بو صفت‌لاردین مبرا ذاتی بیلیک حلیه‌سی‌دین معرا. ایشی غرور و تکبر خیالی‌دا یوز فاسد تصور. باری مهملی اؤزی‌کا خوب بارجا مکروه فعلی اؤز قاشی‌دا مرغوب. کؤڭلی‌دا ایلکا یوز ازار خیالی و جهلی‌دین اولوسغه میڭ ضرر احتمالیو ایشاک اونی‌دین قولاقغه ازار دور اندین اؤزکا نی عیبی باردور. تیکیرماندین اویی‌کا اون کیلتورور انی بیشورماککا یازی‌دین اوتون کیلتورور. مشقتی منت‌سیز و صعوبتی کلفت‌سیز. نادان نی ایشاک دیکان متغیر ایشاک قاشی‌دا یامان و یخشی دیکان بیر.
<br>

<br>
بیت
<br>
بیری‌دا مونجه هنر، اۏل بیری‌دا مونجه عیوب،
<br>
قایسی‌نیڭ خوب ایکانین اهل خرد بیلیکای خوب.
<br>

<br>

<br>
تنبیه
<br>
شریعت جاده دور توز اندا خواه کیجه یور خواه کوندوز. صراطی دور بغایت مستقیم اندا از یقماقدین نی و هم نی بیم. هر کیم که اول یۏلغه عازم بۏلغای ایکی دنیی سعادتی آڭا ملازم بۏلغای. اندین چیققان ایتتی توز بارغان مقصدغه ییتتی هر سالک که مقصدغه ییتیب دور بو یۏلدین چیقمای کیتیب دور از یقیب چیققاج ایتیب دور. بو صراط استقامتی آڭا کیم دست بیردی «فاستقم کما امرت» مأموری اول ایردی. قیل‌دین اینجکا و قېلېج‌دین ایتیک یۏل دور هر کیم بو یۏلنی مردانه قطع ایتسه ایر اول دور. آڭا کیم صراط مستقیم‌دین عبور بۏلماس نصیبی جنت‌دا کوثر و حور بۏلماس.
<br>

<br>
بیت
<br>
جاده شرع بیله، کیم که اؤزین تۆز قېلدی،
<br>
دولت سرمد آڭا هر سارېدېن یۆز قېلدی.
<br>

<br>

<br>
تنبیه
<br>
فاسق بی‌ندامت شوم قېلادورغانی سعادت اهلی‌غه مذموم. زهد و فسق ایرکا تقدیری یزداندین دور اما ایکالاسینی بیر کورماک ناداندین دور. تقوی‌غه شکر کیراک و عصیانغه عذر و ندامت بو دور توفیق اهلی‌غه علامت. هر فسق که پشیمانلېق اوتین یاروتقای اول اوت تر دامن‌لېق الوده‌لېغین قوروتقای. جرم اعترافی‌غه عذر توفیق نشانه‌سی و زهد غروریدین تکبر شیطان فسانه‌سی. بو زهد شیخ خودپسند ایشی اول عذر رند نیازمند ایشی. بو بیری امید جاویدغه سرمایه و اول بیری یأس مؤبدغه پیرایه.
<br>

<br>
مثنوی
<br>
هر زهد که عجب ایرۆر آڭا ضم،
<br>
کؤڭلوم حرمی‌غه قېلمه محرم.
<br>
هر فسق که عذر ایرۆر آڭا یار،
<br>
اۏل یان مینی مایل ایلا زنهار.
<br>

<br>

<br>
تنبیه
<br>
یامان قېلېق‌لېق بد خوی و یات آجېغلېق ترش‌روی بیر بلاغه گرفتار دور و بیر ابتلاغه سزاوار هر یان بارسا اندین قوتولماس و هر ساری قاچسا اندین خلاص بۏلماس. غالب دشمنی دور دائم اؤزی آڭا مغلوب قاهر عدوئی دور همیشه وجودی آڭا منکوب.
<br>

<br>

<br>
تنبیه
<br>
کولاکاج یوزلوک خوش اخلاق که نفاق کدورتی‌دین بۏلغای یېراق بنقد بهشت ایرۆر جلوه‌کاه و مقامی و فردوس اعلا‌دا دور تحرک و آرامی. اچوق یۆزی‌دین خلایق‌غه نشاط و چۆچۆک سؤزیدین اولوسغه انبساط. مردم‌لېغ بیله کونکل‌لارغه محبوب و انسانیت‌لېغ بیلا جانلارغه مطلوب. اسوده اندین یار و اغیار که مونداق کیشی بولسون عمرن‌دین برخوردار.
<br>

<br>
مثنوی
<br>
یۆزی‌دین کؤڭل‌لارکا عیش و طرب،
<br>
سؤزیدین بدن‌لارغه رفع تعب.
<br>
آچوق چهره‌سی تازه گلدین نشان،
<br>
حدیثی‌غه بلبل بۏلوب جان فشان.
<br>

<br>

<br>
تنبیه
<br>
دشمن غروریدین غم بیمه و مداح خوش امدین چین دیمه کیم آنېڭ غرضی اؤز مقصودی‌غه کام دور و مونوڭ مقصودی سیدین محقر انعام. اگر ایکالاسی‌کا التفات قېلماساڭ و قبولین لازم بیلماساڭ اول اؤز قصدی اجراسی‌دین معطل و تدبیری مهمل بولور و مونوڭ مدحی هجویغه مبدل بولور.
<br>

<br>
مثنوی
<br>
بیریسی‌کا غرض اؤز مدعاسی،
<br>
بیریسی قصدی انعام التماسی.
<br>
چو سیندین تاپمادی‌لار هیچ پروا،
<br>
بیری خصم و بیری‌دور هجو آرا.
<br>

<br>

<br>
تنبیه
<br>
موحش خبر چین دور دیب دوست‌غه ییتکورمه و بیر آونیڭ عیبی واقع بۏلسا یۆزیکا اورمه. قویغیل که اول چین خبرنی دشمن ییتکورسون و تحمل قېل که اول عیب ماجراسین عدوسی سورسون.
<br>

<br>
مثنوی
<br>
نی سؤزدین که ییتکای بیر آوکا غبار،
<br>
نی لازم که سین قېلغاسېن آشکار.
<br>
قویابیر که قېلسون عیان دشمنی،
<br>
که باردور عداوت عدونیڭ فنی.
<br>

<br>

<br>
تنبیه
<br>
خردمند اول دور که یالغان دیماس اما بارجا چین هم دیکولوک ایماس. بیر آوکه کؤزی احول دور چو خلقت خالقدین دور آڭا نی مدخل دور. بو سؤزنی آنېڭ یۆزی‌کا قېلماق اظهار بر تقدیر که چین دور اما نی لطفی بار. حق صنعی‌غه اعتراض دور و ناحق بیر اوکا خجالت اؤزۆڭ‌کا نادانلېق اظهاری دور و بیر کونکل‌کا ملالت. بو نوع وحشت‌انکیز چین‌دین بول یېراق که ملایمت امیز یالغان اندین یخشی‌راق.
<br>

<br>
بیت
<br>
یالغان اۏلسا ملایمت آمیز،
<br>
وحشت انگیز چین‌دین آڭلا عزیز.
<br>

<br>

<br>
تنبیه
<br>
بشر جنسی‌غه اؤز خطاسی دلپذیر دور و مردود فرزندی ناکزیر یامان شعردیک که طبع زاده‌سی دور ایکالاسی بشر طبعی نتیجه و ماده‌سی دور. اگر منکوب بولسون یا مرغوب اؤزی‌کا کورونکوسی دور محبوب. عاقل بو طریقنی شعار قېلماس و یخشی یاماننی حق یاراتقاندین ارتوق و اوکسوک بیلماس.
<br>

<br>
مثنوی
<br>
یامان یخشینی تڭریدین آڭلاغیل،
<br>
یاماننی یامان یخشینی یخشی بیل.
<br>
یاماننی اگر یخشی قېلساڭ گمان،
<br>
ایرۆر یخشینی هم دیکان دیک یامان.
<br>

<br>

<br>
تنبیه
<br>
قناعت استغنا سرمایه‌سی دور و شرف و عزت پیرایه‌سی. مفلس قانع غنی شاه و گدادین مستغنی طمع مذلت‌غه دلیل و غنی طامع خوار و ذلیل. طمع بیله اولکه الاالور و الماس عدم طمع هیج سخاوتدین قالماس. بو نوع سخا اهلی کریم و طماع خیلی لئیم.
<br>

<br>
بیت
<br>
خوارلیغ‌لار باشی طمع بیلکیل،
<br>
دائما عزمین قنع بیلکیل.
<br>

<br>

<br>
تنبیه
<br>
بارلېغ که لطف و کرمی عام بۏلغای یۏقسزلیق‌دا آڭا بارجا ایلدین کام بۏلغای. کام بۏلماسا باری خجالت بولماغای و ایل سرزنشی‌دین ملالت باری بولماغای.
<br>

<br>
بیت
<br>
چو دفع خجالت ایرۆر کام‌جه،
<br>
ندامت یۏقی ایلدین انعام‌جه.
<br>

<br>

<br>
تنبیه
<br>
یات میسر بولغان کیج‌کا تارتماس و اوکماک بیله بهاسی ارتماس. سفال چوچاک که هر داش‌دین میڭ چېقار قیمتی بیر درم‌دین ارتوق ایماس و کوندا یوز سینسا کیشی حیف دیماس و تأسف ییماس. چینی آیاغ قیمتی یاساردا صعوبتی‌غه کورا دور اسراماغ‌دا اهتمام قیمتی‌غه کورا قیمتی از حرمتی از.
<br>

<br>
بیت
<br>
قایو متاع که آز واقع اۏلسه قیمت آڭا،
<br>
ایرۆر موافق آنېڭ قیمتی‌جا حرمت آڭا.
<br>

<br>

<br>
تنبیه
<br>
صبر بیله کؤب باغلېغ ایش اچیلور ایش‌دا اشوققان کؤب تاییلور کؤب تاییلغان کؤب یېقېلور. ایش‌دا اشوقماق یاش اوغلان‌لار ایشی‌دور صبر بیله ایش قېلغوچی تجربه‌لېغ اولوغ باشلېغ کیشی دور.
<br>

<br>
بیت
<br>
هر کیمه که ایلاماس آشوقماغنی خیال،
<br>
یافراغنی ایپاک قېلور چیچک، برکینی بال.
<br>

<br>

<br>
تنبیه
<br>
رذل دنی که هزل قېلېغی بۏلغای کۆلدۆرماک اۆچۆن تابان‌نیڭ قیجیغی بۏلغای. فسقه خیلی‌دا مقلدی که غرضی ایل کولکوسی دور کویا فاحشه قحبه‌نیڭ کورکانی‌نی کؤرکۆزکان کؤزکۆسی دور. رکیک هزل اشتغالی که بۏلغای بیر آونیڭ موجب انفعالی یامان‌لارغه نی که شعار دور یخشی‌لارغه اندین عار دور. مطایبه که باعث انبساط بۏلغای خوش دور که موجب فرح و نشاط بۏلغای. اراسی‌دا رکیک گفتار یۏق بیر آوکا اندین خجالت و آزار یۏق. اول ظرافت و اباحت دور اندین که اوتتی سفاهت دور.
<br>

<br>
بیت
<br>
طبیعت خوش ایرۆر بۏلسه حقایق‌دین آڭا زیب،
<br>
چون بۏلدی سفاهت نیتار اۏل سؤزنی کیشی دیب.
<br>

<br>

<br>
تنبیه
<br>
می ایچماک نهی ایرۆر تڭری قولی هر حال بیله آنېڭ ترکی اولی. آشکار و کؤب ایچماکی ناساز شرطی مخفی ایچماک دور و از. از ایچماکی حکمت‌غه دال مخفی ایچماکی هوش اهلیغه خصال. یخشی ایچماکی خلقتی سالم ایل‌کا حال مطلق ایچماکی عافیت‌غه مأل. اول که ام الخبائث بۏلغای آڭا شیفته بولماقغه هم خباثتی باعث بۏلغای. یامانراق ایچکوچی آڭا مغلوبراق هر نیجه یامانلېغی ظاهر بولسه آنېڭ قاشی‌دا محبوبراق بدمست‌غه دمادم ایچکاندین نی بهر که ادمی‌لېغ قتلی‌غه ایچار قدح قدح زهر. اخسوم اوسروک‌لاردین خارج ترانه تیلبه ایت‌لار اولوشقاندین نشانه. مست‌لار اراسی‌دا بیر هشیار هشیارلار اراسی‌دا بیر مست حکمی بار. منهی دور اول که اشکار طاعت ایتکای آشکار معصیت‌غه کور کیم نی ییتکای.
<br>

<br>
بیت
<br>
کیم‌کا کیم حق روزی ایلای دور طریق عافیت،
<br>
آشکارا ایلاماس نی طاعت و نی معصیت.
<br>

<br>

<br>
تنبیه
<br>
کؤب دیکوچی و کؤب ییکوچی تاموغ توری‌کا آشوقوب کیتکوچی. دیماککا مشعوف و ییماککا مغلوب حکمت شرفی‌دین دور مردود و مسلوب. حسود بیمار بیلکه مهلک مرض‌غه گرفتار فاسق و خمار زیان‌زده و زیان‌کار. غیبت دیکوچی بلکه نجاست ییکوچی. افیونی و بنکی ادمی‌لار تنکی طامع عمری ضایع و ملالتی شایع. ایر کیشی کؤب یاسانسا بیوه بۏلغای بو صفت ضعفاغه شیوه بۏلغای.
<br>

<br>
بیت
<br>
ایر کیشی‌کا زیب و زینت حکمت و دانش دورور،
<br>
یخشی کیماک بیرلار خاتون‌لارغه آرایش دورور.
<br>

<br>

<br>
تنبیه
<br>
قاری که قېلغای رعنالېغ طفلی دورور نابالغ کیچیک یاش‌لارغه اولوغ‌لار حرکاتی آڭا دلیل دور که نی عقلی بۏلغای نی اویاتی. قاری که سقالین وسمه بیرلا بویاغای ییکیت دور که آنی کلاب بیله یوغای. مفلس بورج السا که بذل قېلغای سقال اراسته قېلور که ایل هزل قېلغای اگر بورجی‌غه سود ارتار اؤز بوینین باغلاب زندانغه تارتار. ایر کیشی که کؤب یاسانغای خرد اهلی آنېڭ عقلی‌دین اوسانغای.
<br>

<br>
رباعی
<br>
عید آقشامی طفل ایلکی‌کا چپ راست حنا،
<br>
یا شاهد شوخ ایکنی‌کا خز و دیبا.
<br>
شایسته دورور قاری بجز دلق و عصا،
<br>
کؤرکۆزسا سقالی‌غه کۆلارلار عقلا.
<br>

<br>

<br>
تنبیه
<br>
غنی‌غه چپان کیماک آنداق دور که مفلس‌غه طلس و کتان کیماک. خوب ییرتوق تون بیله هم اخوب کل یاماغلېغ چپانی بیله هم محبوب. زحل بییک مقام بیله مهر خاوری بۏلماس. کمپیر حرم نازنینی مو یۏلور گفتار غزاله چینی مو بولور. قاری قحبه کلکونه و وسمه بیله یوز و قاشلېق بوزوق مفسقه دور شنکرف و ژنکار بیله نقاشلېق. خواجه کیم بیبی باری‌دا ددک‌کا ایلانغای بیبی‌نیڭ هم عفتی ایتاکی قولغه بولغانغای.
<br>

<br>
بیت
<br>
کیشی‌کا بۏلماسا اؤز شانیغه شایسته صفات،
<br>
قېلماسون عیب اؤزی دیکدین داغی آنداق حرکات.
<br>

<br>

<br>
تنبیه
<br>
نادانغه سؤز دیماک آیغاغ دور و کؤب دیماکی بورتاغ دور و از دیماکی ناصح و دیماماکی مصلح. ایل‌نیڭ مخفی عیبین پیدا قېلماق اؤزین بی‌اعتماد و اؤزی دیک‌نی رسوا قېلماق دور. یۏق که اؤزی دیک‌نی اؤزی‌نیڭ هم بو نوع عیبین اشکارا قېلماق دور.
<br>

<br>
بیت
<br>
ایل عیبینی آیتورغه بیر او کیم اوزاتور تیل،
<br>
اؤز عیبینی فاش ایلاکالی تیل اوزاتور بیل.
<br>

<br>

<br>
تنبیه
<br>
علم اوقوب عمل قېلماغان کاریز قازیب تخم سالماغانغه اوخشار یا تخم سالیب محصولیدین بهره الماغانغه.
<br>

<br>
بیت
<br>
علم اۏقوب قېلماغان عمل مقبول،
<br>
دانه ساچیب کۆتارمادی محصول.
<br>

<br>

<br>
تنبیه
<br>
اوسروک سؤزی‌کا حکمت مخالفی جواب خردمند ایشی ایماس و تیلبه رمزی‌کا عقل مقتضاسی‌دین اؤزکا هوشمند نکته دیماس.
<br>

<br>
بیت
<br>
کیشی‌کا نیجه کیلسا مشکل حال،
<br>
حکمت و عقل ایرۆر آڭا حلال.
<br>

<br>
تیزک اتقانغه کیم چیکار یومروق تونی ییرتوق سورور سقالی یۏلوق. مشفق ناصح سؤزین ایشیتماکان‌نیڭ سزاسی تأسف ییماک دۆر و اؤزی‌کا ناسزا دیماک.
<br>

<br>
بیت
<br>
خردمند پندینی کؤرکان آجېغ،
<br>
سۏڭی‌دا پشیمانلېغی نی آسیغ.
<br>

<br>

<br>
تنبیه
<br>
هنرمند قاشی‌دا بی‌هنر ایلیکی تیبراتماسا عیب تهمتین آڭا یاقار ایتیلکوکا توغداری‌نیڭ کوجی ییتماسا سانکغی بیله آنی بولغار.
<br>

<br>
بیت
<br>
بسا عاجز که خصم استی‌کا یانمیش،
<br>
آغېز سویېن آنېڭ یۆزیکا آتمیش.
<br>

<br>

<br>
تنبیه
<br>
صیادنیڭ بالېق‌غه شست سالماغی، نفس مدعاسی اۆچۆن‌دور؛ بالېق‌نېڭ هم قارماق‌غه گرفتار بولماغی جوع بلاسی اۆچۆن.
<br>

<br>
بیت
<br>
بۏلدی صیادغه و صیدغه نفس آرزوسی قید،
<br>
یۏقسا نی اۏل ایدی صیاد نی بو ایردی آڭا صید.
<br>

<br>

<br>
تنبیه
<br>
از دیماک حکمت‌غه باعث و از ییماک صحت‌غه باعث. اغیرغه کیرکان نی دیماک نادان ایشی و ایلیک‌کا کیلکان نی ییماک حیوان ایشی.
<br>

<br>
بیت
<br>
کؤب دیماک بیرلا بۏلماغیل نادان،
<br>
کؤب ییماک بیرلا بۏلماغیل حیوان.
<br>

<br>

<br>
تنبیه
<br>
غالب دشمن زبون بۏلسا شاد بولمه و ایشی اندیشه‌سی‌دین ازاد بولما کیم سیاستی‌دا تحمل واجب دورور و رعایتی‌دا تأمل.
<br>

<br>
بیت
<br>
دشمن رجا و خوفی دیساڭ کیم فن اۏلماغای،
<br>
آنداق تیریل که کیمسه سڭا دشمن اۏلماغای.
<br>

<br>

<br>
تنبیه
<br>
عالم که جاهل‌نی مقابله‌غه کیلتوروب الزام قېلماغی هوش بۏلغای آنېڭ اؤزی‌کا اوشبو اهانت اوق بس بۏلغای. عالم کیراک که اؤز علمی‌نیڭ پایه و مقدارین اسراغای و کوهرنی امتحان اۆچۆن تاش‌غه اورماغای.
<br>

<br>
بیت
<br>
خاره‌غه هر کیشی کیم دُر ثمین‌نی اورغای،
<br>
خرد آڭلار که قایو بیر بیرینی سیندورغای.
<br>

<br>

<br>
تنبیه
<br>
گوهر بالجیغ‌غه توشکان بیله قیمتی اوشالماس و اؤز بهاسی‌دین قالماس. ایشاک مینجاغین تاج‌غه تیکماک بیله فیروزه ییرین توتماس و هیج کیم آنېڭ کم بهالېغین اونوتماس.
<br>

<br>
بیت
<br>
زیور بیله شکلی خوب بۏلماس،
<br>
هر قیز که ایرۆر یامان لقالېق.
<br>
هر نیجه قراڭغو بۏلسا حجره،
<br>
شمع آندا بۏلور فزون ضیالېق.
<br>

<br>

<br>
تنبیه
<br>
قابل‌غه تربیت قېلماماغلېق ظلم دور و ناقابل‌غه تربیت حیف. آنی عدم تربیت بیله ضایع قېلما و موڭا تربیتنیڭ ضایع قېلما.
<br>

<br>
قطعه
<br>
قابل‌غه تربیت ایرۆر اۏل نوع کیم کهر،
<br>
تۆشسا نجاست ایچره یوغای کیمسه آنی پاک.
<br>
گر ایت اۆزۆمی‌کا کیشی می بیرلا بیرسا سو،
<br>
بو تربیت بیله قېله‌آلغایمو آنی تاک؟!
<br>

<br>

<br>
تنبیه
<br>
هزل‌غه شروع‌دین بی‌حرمت‌لېق اوق ارتار و هزل‌نیڭ نهایتی جدلغه تارتار. کؤب لهو حیا پرده‌سین چاک ایتار و ادب و حرمتاهلین بی‌باک. سین قېلاالغانجه تعظیم و ادب بناسین ییقما و حیا و حرمت خلوتی‌دین تاشقاری چیقما.
<br>

<br>
رباعی
<br>
ایمانغه ایرۆر نشان حیا بیرله ادب،
<br>
حرمت بیله تعظیم سعادتغه سبب.
<br>
حبی و مؤدب آڭا کیم بولسه لقب،
<br>
مقصودیغه کیج ییتسا عجب آڭلا عجب.
<br>

<br>

<br>
تنبیه
<br>
فاسق باری ملت‌دا نادان دور و پاک رولار اراسی‌دا نادان‌راق و فسق باری طریق‌دا یامان دور پارسالېق لباسی‌دا یامانراق. نی ایل‌کا باراسین اؤزۆڭنی اول نوع توز نیچوک که بارسین اؤزۆڭنی آنداق کؤرکۆز.
<br>

<br>
مثنوی
<br>
حیا و ادب بیرله تۆزکیل معاش،
<br>
یانا ایلا تعظیم و حرمت نی فاش.
<br>
نی ایل یاری بۏلساڭ آلار رنگی بۏل،
<br>
نیچۆک بار ایساڭ توتقېل اۏل یۏل.
<br>

<br>

<br>
تنبیه
<br>
سهو وخطا بشریت لازمی‌دۆر و خطا و سهوین آڭلاب متنبه بۏلغای سعادتمند آدمی خطاسېن زایل قېلور اۏل که اعتراف ساری قایتقای و مضاعف قېلور اۏل که دلیل اجرا قېلېب هرزه آیتقای. مبالغه‌سی نیچه کؤبراک سهوی پیدارلېق و مکابره‌سی نیچه آرتوغراق اؤزی ایل‌کا رسواراق.
<br>

<br>
خطاغه تدارک نی‌دۆر خلاف،
<br>
عیان قېلماق اؤز سهویغه اعتراف.
<br>
وگر قېلسه سهویغه اجرا دلیل،
<br>
که یخشی‌دور ایکی آنچا بیل.
<br>

<br>

<br>
تنبیه
<br>
هر غنی که تیریک‌لیکی‌دا احسانېدېن کؤڭل‌لارنی شاد قېلماغای اؤلکانیدین سوڭ آنی دعا بیله یاد قېلماغای‌لار. احسان تیریک‌لیک‌دا یخشی آت دور و اؤلکاندا دوزخ عذابیدین نجات.
<br>

<br>
قطعه
<br>
کیشی‌دا بارچا اخلاق حمیده،
<br>
چو جمع اۏلدی قۏیارلار آتېن احسان.
<br>
بیری آندېن سخادور بیر مروت،
<br>
که بو گر یۏق‌دور انسان ایرماس انسان.
<br>

<br>

<br>
تنبیه
<br>
بخیل‌نیڭ آنداق که بو کۆن تاپقانی ذخیره بۏلغای تاڭلا قبری هم بو کۆنکی معاشی اؤیی دیک تیره بۏلغای. زهد و تقوی بارچا وقت‌دا دلپسنددۆر ییکیت‌لیک‌دا دلپسندراق. یخشی‌لېغ و یامانلېغ نی کیم قېلدی که جزا کؤرمادی صلاح و فساد تخمین کیم ایکتی که اۏرمادی.
<br>

<br>
بیت
<br>
یخشی‌لېغ تخمینی ساچغېل کیم بودور دهقانغه سؤز،
<br>
کیم قایو دانه که ایکتیڭ غیر توتما آنی کؤز.
<br>

<br>

<br>
تنبیه
<br>
عزت اهلی که مذلت‌غه تۆشتی صنعت ایلی یۏق‌دور و سؤال تیلی. آڭا ترحم قېلماغنی غنیمت بیل و ایلیکیڭ‌دین کیلکانجه احسان قېل. ییکیت گدا که بیل اورالور و اۏنون تاشېماغېنی بیلور آڭا نیمه بیرکان تڭری مالېن ضایع قېلور.
<br>

<br>

<br>
تنبیه
<br>
زر بفت کسوت‌لیک دنیا گزین نجاست اۆستی‌داکی اېلتېراغوچی جین. متقی پاک رو مسجددا معتکف بۏلغان چاغی مصحف اوراقی آراسی‌دا گل یافراغی.
<br>

<br>
مثنوی
<br>
بیری بیت الحرام ایچره فرشته،
<br>
بیری دیر ایچره شیطان بارچا ایش‌ته.
<br>
نی حاجت شرح قېلماغلېق تفاوت،
<br>
که بیت الله‌دېن‌دور فرق ثابت.
<br>

<br>

<br>
تنبیه
<br>
بیلماکان‌نی سۏروب اؤرکانکان عالم و عارلانېب سورماغان اؤزی‌کا ظالم. آز آز اؤرکانیب دانا بۏلور، قطره قطره یېغېلېب دریا بۏلور. اؤرکانۆردین قاچقان لوند یۆزیکا حیل و بهانه ایشیکین آچقان بند و ایمکاک تارتېب علم اؤرکانکان خردمند.
<br>

<br>
بیت
<br>
علم‌دین عاری اولوس‌نیڭ جاهل خودکامه‌سی،
<br>
اؤرکانۆرکا جد و جهد ایتکان جهان علامه‌سی.
<br>

<br>

<br>
تنبیه
<br>
گدازاده خردمند اکابر همرازی، غنی‌زاده لوند ارذال دمسازی. اۏل علم و دانش یۆزی‌دین سلاطین‌نی قېلېب حاجتمند، بو جهل و عناد فرطی‌دین خلایق قاشی‌دا ناپسند.
<br>

<br>
قطعه
<br>
بسا یگانه مفلس که ملک سلطانی،
<br>
علوم مسئله‌سی‌دا ایرۆر آڭا محتاج.
<br>
بسا جهالت و بی‌باکلیک فنی‌دا غنی،
<br>
که آنی شاه اؤز ملکی‌دین قېلور اخراج.
<br>

<br>

<br>
تنبیه
<br>
تینج کؤڭل بیله یاوغان اۏماج، یخشی‌راق که تکلف و مشقت بیله قندی کلاج. ایسکی چپان بیله فارغ تۏفراغ‌دا اولتورماق، یخشی‌راق که زربفت خفتان کییب بیر آو آلیېدا تورماق.
<br>

<br>
قطعه
<br>
گدالېغ بوریاسی اۆزرا مسکین،
<br>
که خاطر فارغ اۏلغای هر تعب‌دین.
<br>
کؤب آرتوق کیم بۏلوب اوزدیک‌کا مأمور،
<br>
خز و دیبادا ییر توتساڭ طرب‌دین.
<br>

<br>

<br>
تنبیه
<br>
کیشی هر قوم‌نیڭ کیم سلوک و آهنگین توتار، تدریج بیله همۏل قوم‌نیڭ رنگین توتار. هر کیمکا پی‌رولېغ ایتار، اۏل متابعت خاصیتی‌دین اۏل ییتکان ییرکا ییتار. اگر بو سؤز سڭا کؤرۆنسا محال، اصحاب کهف بیله ایت‌لارېدېن حساب آل.
<br>

<br>
قطعه
<br>
نبی اۏغلی تاموغنی قېلدی مسکن،
<br>
تاموغ اهلی گروهین چون ایریشتی.
<br>
و لیکن جنت اهلی پی رو ایت،
<br>
ییتیشتی قایدا کین اۏل ایل ییتیشتی.
<br>

<br>

<br>
تنبیه
<br>
آدمی شریف الکونین دور و ایت نجس العین. اما حق ناشناس و بی‌وفا آدم، حق شناس وفالېغ ایت‌دین کم. وفالېغ قوتوز ایت، یخشی‌راق کیم وفاسیز خوش برنا ییکیت.
<br>

<br>
قطعه
<br>
بی‌وفا حق ناشناس ایلدین یېراقلېغ ایستا کیم،
<br>
کیلمادی هرگز آلاردېن غیر بیداد و جفا.
<br>
ایت‌کا ایت‌لیک ایلاماک جان و کؤڭل بیرله بۏلور،
<br>
حق شناس اۏلسا و بۏلسا آندا آیین وفا.
<br>

<br>

<br>
تنبیه
<br>
نفس پروردین هنر کیلماس ییماکدین اؤزکا و نفس پرست‌دین نفع ییتماس دیماکدین اؤزکا. اۏل بیری باری حرام طعام‌دېن، بو بیری بارچا اؤز تعریفی کلامی‌دېن.
<br>

<br>
مثنوی
<br>
اۏل بیری لقمه و نواله سؤزین،
<br>
أیتیب آنچا که خالی ایلاب اؤزین.
<br>
بو اؤز اوصافی‌غه معرف اۏلا،
<br>
ایلابان بزم و انجمن نی تۏلا.
<br>

<br>

<br>
تنبیه
<br>
تڭری ایل عیبی‌غه ناظر دورور و ساتر دورور، با وجود که جزاسی‌غه قادر دورور و تڭری دشمنی آنی کؤرماس و بیلماس اما تهمت بیله فاش قېلوردا تقصیر قېلماس.
<br>

<br>
مثنوی
<br>
تڭری ایشین قېلماق ایرۆر فرض عین،
<br>
کیم کؤرۆبان ایلاماماک شور و شین.
<br>
کؤرمایین اۏل کیم ایشی بهتان ایرۆر،
<br>
بیل که بو خصلت بیله شیطان ایرۆر.
<br>

<br>

<br>
تنبیه
<br>
خردمندغه ایل خطاسی‌دېن پند ییتار و صواب یۏلیغه عزم ایتار آندېن بورون کیم آنېڭ خطاسېدېن پند آلغایلار و عیبین آنېڭ یۆزی‌کا سالغایلار.
<br>

<br>
قطعه
<br>
عاقل چو کؤرسا ایل‌دا خطا اجتناب ایتیب،
<br>
آندېن صواب یۏل ساری مایل قېلور اؤزین.
<br>
قۏیماس آنېڭ خطاسی‌غه ایل ایلاب اعتراض،
<br>
آیتورغه یۆزی اؤترۆسی‌دا سهوی‌نیڭ سؤزین.
<br>

<br>

<br>
تنبیه شباب ایامی ذکریدا
<br>
ییکیت‌لیک عمر گلشنی‌نیڭ بهاری‌دور و حیات شبستانی‌نېڭ نهاری. بو بیردین عیش و نشاط گل‌لاری آچوغلوغی، اۏل بیردین ذوق و انبساط اؤی‌لاری‌نیڭ یاروغلوغی. انسان‌نیڭ زیب و رعنالېغی آندېن و بشرنیڭ تاب و توانالېغی آندېن.
<br>
حواس و قواغه آندېن قوت و جوارح و اعضاغه آندېن صحت. کؤڭل‌کا عشق آشوبی آندېن حادث و شوخ‌لار ساری آشفته بۏلماقغه اۏل باعث. ییکیت‌لارکا حسن و ناز طغیانی آنېڭ مغرورلوغی‌دېن، قاری‌لارغه اشک و نیاز طوفانی آنېڭ مهجورلېغی‌دېن. کؤز اؤیی مشعلی آندېن روشن و یۆز باغی انجمنی آندېن گلشن. نازنین‌لار حسنی استغناسی‌غه سبب اۏل و عشق آیین‌لارغه عشق بلاسی‌دېن موجب رنج و تعب اول. زیردست‌لار باشی‌دا ملک هواسی شوری آندېن و زبردست‌لار آیاغی‌دا هم ملک‌دین جلا بولوب قاچماق زوری آندېن. چابک‌لار آنېڭ نتیجه‌سی‌دین میداندا تکاور چاپېب، بلکه اۏل تکاور هم آنېڭ نشئه‌سی‌دین میدان‌دا یۆکۆرۆرکا قوت تاپېب. هم معصیت‌دین نفس‌غه ییکیت‌لیک‌دا کام تاپماق، هم عبادتدین روح‌غه ییکیت‌لیک‌دا بییک مقام تاپماق. خرابات اهلی‌غه رندلېق و مست‌لېق ییکیت‌لیک‌دا دلپذیر، مناجات اهلی‌غه پارسالېغ و خداپرست‌لېغ ییکیت‌لیک‌دا بی‌نظیر.
<br>

<br>
رباعی
<br>
احباب ییکیت‌لیکنی غنیمت توتوڭۆز،
<br>
اؤزنی قاری‌لېغ محنتی‌دین قۏرقوتوڭوز.
<br>
آیین عداوت و حسدین اوتوڭوز،
<br>
هر نوع ایله اؤزنی نیچه کۆن آووتوڭوز.
<br>

<br>

<br>
تنبیه شیخوخت ذکری‌دا
<br>
شباب می‌نیڭ مخمورلېغی قاری‌لېغ و ییکیت‌لیک صحتی‌نیڭ رنجورلېغی قاری‌لېغ. شیخوخت ایامی نشاط اهلین ناشاد قېلور کیم آدمی قدین خم قېلېب عمر بیله خیر باد قېلور. هوش و آرزولار شاخی کؤڭل‌دا سېنار بلکه بارچا تردد و حرکت‌لارین کؤڭل تینار. سربلندلېق خیالی باشدېن چېقار، ندامت و حسرت اشکی سیلی بدن قصری دیوارېن یېقار. نامرادلیغ‌لار زندانی بو دورور و نا امیدلیغ‌لار بیت الاحزانی هم بو دورور. قد ایکیلماکی تۏفراقغه میل ایتماک‌کا دال، شاهدلاردېن تنفر بو معنی‌غه گواه حال. ایلیک تیتراماکی عمر باده‌سی خمارېدېن، کؤز یاشارماغی حیات ماتمی اضطرارېدېن. حافظه اۏرنېغه نسیان ییر توتوب، اؤرکانماکنی بلکه اونوتماغنی هم اونوتوب. بدن‌غه صحت‌دین اثر قالماس و کؤڭل‌کا هوش و خرددین خبر قالماس. ییکیت‌لارکا تحیّر آنېڭ مبهوت‌لېغی‌دېن اۏغلان‌لارغه تمسخر آنېڭ فرتوتلېغی‌دېن. هر سر مویی‌دېن بیر مرض پیدا و میڭ علّت آنېڭ ذاتی‌دېن هویدا. عیال و اطفال تارېقېب آنېڭ محافظتی‌دین، نوکر و چاکر آزېقېب آنېڭ ملازمتی‌دین. تۆرلۆک علّت بدنی اؤیی‌کا اؤکۆلۆب، عجب عجب مرض کثرتیدین حیاتدېن تؤنکۆلۆب. مأمورلار نافرمان‌لېغی‌دېن روزگاری قاتېغ و محکوم‌لار بی‌سامانلېغېدېن تیرلیک‌لیکی آجېغ. آغزی سؤلاکایی سؤزی مزّه‌سین آقېزېب، مرض کثرتیدین مشفق‌لاری آغزی‌غه سو تامېزېب. ایرنی که بیر بیری‌کا قاووشوب اؤز حالی‌غه کۆلۆب، باشی کؤکسی‌کا تۆشۆب آغزی حقه‌سی‌دین دانه‌لاری تؤکۆلۆب. صحت امیدی خیالی کؤڭلی‌دین یېراق، تیریک‌لیک‌دین اؤلماکی یۆز قاتلا یخشی‌راق.
<br>

<br>
رباعی
<br>
چون کیتتی ییکیت‌لیک و اوزادی قاری‌لېغ،
<br>
دم ساوودی و قالمادی قان هم اېشېغ.
<br>
آغېزغه حیات شربتی بۏلدی آجېغ،
<br>
اؤلماک خوش ایرۆر که عمر بو نوع قېلېغ.
<br>

<br>
رباعی
<br>
افسوس که عمر نوجوان‌لېغ کیتتی،
<br>
تن‌غه قاری‌لېغ و ناتوان‌لېغ ییتتی.
<br>
گر یۆز ییل، اۏل که کامران‌لېغ ایتتی،
<br>
چون تاپمادی مرگ‌دین امان‌لېغ نیتتی!
<br>

<br>

<br>
تنبیه
<br>
پیشه سالک‌کا بیر ضرور ایرکانیکا آدمی‌زاد وجود ملکی‌دین خانه پردازدور و عدم کشوریغه سفرساز. بو سفر مخصوص سڭا و مڭا ایماس با خصوصیت قېلغاننی کیشی شاه و گداغه دیماس. هر کیم عدم نهانخانه‌سیدین وجود انجمنی‌غه قدم اوروبتور و بقاسېز آرامگاه‌دا بیر نفس اۏلتوروبتور یانا قایېتېب اصلی وطنغه عزم ایتماک کیراک و قایدېن که کیلیب‌دور یانا اۏل یان کیتماک کیراک بیش کۆن بو دار فنا تیریک‌لیککا مسرور و دولتیغه مغرور بولماماق کیراک. اؤلۆمدین گزیر یۏق و هیج کیم اۏل مهلکه‌ده دستگیر. پس آنېڭ باراغی‌دا بولماق ضرورت‌دور و بارور اسبابېن تۆزاتماک چاره‌سیز صورت. اۏل سفر اسبابی صالح اعمال و حمیده خصال. آنېڭ ذکری ایکینجی قسم‌دا تفصیل و ترتیب بیله رقمغه کیلدی و مشروح بیتیلدی.
<br>
اما مسافرغه یۏل صعوبتی‌نیڭ سهولتی اۆچۆن وادی ییراق‌لېغی‌نیڭ دفع شدتی اۆچۆن و یامان عقبه‌لار که ایلدیکا کیلور و عظیم مخاطره‌لار که واقع بولور رهنمایلېغی و مشکل گشایلېغی اۆچۆن بیر نیمه کیم ناگزیردۆر کامل رهنمای پیردۆر. آنېڭ ارشادی بۏلمایېن بو یۏلغه عزم قېلماقنی اکابر اولیاء قدس الله سرهم جائز توتمایدورلار بلکه سالک اطواری سلوکی‌کا یاوتمایدورلار.
<br>
هر آیینه کیم مسافر کؤرماکان یۏلغه قدم اورسا و ییتماکان وادیغه یۆکۆرسا یۏل ییتۆرماک احتمالی بار و یۏلدین آزماق امکانی. اۏل عقبات‌دېن و آندا یۆزلانکان خطراتدېن مسافرنی هادی اؤتکارۆر و کامل مرشدنیڭ ارشادی مقصدغه ییتکۆرۆر.
<br>
و یانا اهل الله که حق یۏلیغه قدم اوروبتورلار و طلب مرکبین شوق وادیسیغه سۆرۆبتۆرلار کامل پیر ارشادېدېن آیرو عزم ایتمایدۆرلار و بو یۏلدا هادی‌سیز مقصودغه ییتمایدۆرلار. اگر احیاناً یۆزدین بیر سالک‌نیڭ ظاهر یۆزی‌دین مرشد پیری نابود نابود ایکاندۆر اما معنی یۏلی‌دېن موجود ایکان دور و یا غایب مرشد تقویتی بیله یا متفوای کامل روحانیتی تربیتی بیلا عزم ایتیب‌دورلار و مطلوبغه ییتیب‌دۆرلار. مقصودغه نفس بو یۏلدا دشمن‌دۆر و شیطان رهزن و هر قایسی‌سی عظیم مخافت و اولوغ آفت‌دۆر.
<br>
تا هادی باشقارمای و مرشد مهلکه‌دین اؤتکارمای بو یۏل قطعی متعسردۆر و مقصدغه ییتماک متعذر. اؤزلۆکی بیلا بو وادیغه ییتکان و منازلین قطع ایتکان انانیت گرفتاری‌دۆر و نفس‌غه تابع و شیطان مسخره و مهزلی‌دۆر رنجی ضایع. مقصودغه بر واسطه بولمای ییتماک ممکن بۏلماس و مرشد رهنمای بولمای بیراونېڭ ییتکانین کیشی دیماس. مریدنی مقصودغه ییتکۆرکۆچی حق‌دۆر و واسطه هم پیر سالک‌نی مطلوبغه قوشولدورغوچی حق‌دور و وسیله هم پیر.
<br>

<br>

<br>
تمثیل
<br>
منقول‌دور که قطب السالکین و سلطان العارفین حقیقت اهلی‌نیڭ امامی شیخ بایزید بسطامی قدس الله روحه بیر جانبغه بولوب ایردی عازم و بیر مریدی آڭا ملازم. بیر اولوغ سو ایلایلاریغه کیلدی شیخ الله دیب اول سوغه قدم آوردی و مریدغه بایزید دیب قدم اورماق بویوردی. شیخ و مرید الله و بایزید دیب بارورلار ایردی صبا و نسیم دیک سودېن اؤزلاردین اؤتکارۆرلار ایردی. ناگاه مرید خیالی‌غه کیلدی که شیخ الله ذکری بیلا بارادور و مینی بو یۏلدا باشقارادور مین هم واسطه شمعین اوچورای وحدت بحری‌دا الله ذکری بیلا قدم اورای. بو مدّعا بیله اوّلکه قدم قۏیدی باتتی شیخ دستگیرلیککا قۏلین اوزاتدی و ایلکین توتوب چیکتی بحر ساحلیغه و مهلکه غرقابی‌دېن سودرادی امن منزلیغه. دیدی ای فرزند سین اوّل بایزیدغه ییت آندین سۏڭرا تڭریغه ییتماک هوس ایت. آڭا بو نوع سیاست سۆردی و ارشاد شرطین بجا کیلتۆردی. بو یۏل هادیسی هر کیمکا نصیب بیردی مونداق هلاک غرقابلارېدا دستگیردۆر. مقصود بو که پیر ارشادېدېن آیرو بو یۏلغه قدم اورماماق‌دور بلکه دم.
<br>

<br>
رباعی
<br>
کیمنی بو یۏل قطعی‌غه سالدی تقدیر،
<br>
پیر ایلکی توتماسا گر اکدۆر تغییر.
<br>
آنسېز قدم اورسا آڭلا مکر و تزویر،
<br>
ملعون دیسه به‌راق که دیکایلار بی‌پیر.
<br>
تنبیه سفر منافعی ذکری‌دا
<br>
ارض ساکن قایدا سپهر دوار قایدا و تراب ممکن قایدا کوکب سیار قایدا. اۏل بیری سکوندېن خاکسارلار پای‌اندازلاری و بو بیری تحرکدین سرفرازلار سرفرازی. رنج و مشقت مایه تواضع و ادب‌دۆر سفر رنج و مشقت‌غه سبب. سفر کوره‌گداز و سوزدور و اۏل گداز و سوز ایرنیڭ وجودی آلتونېغه عیار اندوز. سفر مهجورلاری‌نی مطلوبېغه ییتکۆرکۆچی و محروم‌لارنی مراد اؤییکا کیلتۆرکۆچی. خاملارنی پیشۆرکۆچی و طعام‌لارنی سیڭۆرکۆچی. عالم غرایبی‌دېن بهره ییتکۆرکۆچی و آفرینش غرایبی‌غه اطلاع بیرکۆچی. بزرگوارلار مزاراتی فیضی‌غه مشرف و مکرم بولماق سفردین و فیض آثار ایرانلار خدمتیغه معزز و محترم بولماق سفردین. سالک‌نیڭ اطواریغه اندام بیرکۆچی سفر و کؤڭل‌نیڭ هر ساری هوا قېلورېغه آرام بیرکۆچی سفر. مسافرنی منازلدین بَر خبر قېلغوچی اۏل و مراحل‌غه راهبر قېلغوچی اۏل. اېسېغ ساووغدېن جانېغه انتباه بیرکۆچی اۏل آچېغ چۆچۆکدین کؤڭلنی آگاه قېلغوچی اۏل. سفر وادی‌سی‌دا مسافر آیاقېغه درد و بلا تیکانی کؤب سانچېلور و لیکن هر تیتکان‌دین مقصود گلی آچېلور. یۏل ایمکاکی شدتیدین بدنی کؤب تاوشالور و وجودی رهرولار آیاقېغه توشالور اعضاسی اۏل آیاغ استیدا اوشالور. اما کؤڭلی بۏزوغلوغلاری یاسالور و ضمیری کؤزکۆسی حظ و صفا آلور. هر کشورنیڭ آرایشی‌نی و هر منزل‌نیڭ آسایشی‌نی سفر اهلی‌دین سۏر و مسافردین کؤر. سفر قېلماغان آرام فراغتین قایدا بیلسۆن و غربت چیکماکان وطن‌دا کام رفاهتین نی نوع معلوم قېلسون. دریا که ساکن‌دۆر سویېدېن یوتسا بۏلورمو. تحرک اهلی‌غه حیاتدېن اثردور و جمودت خیلی تیریک‌لیک نشاء‌سی‌دېن بی‌خبر. بو سیر اگرچه ظاهر سیریدین حکایت‌دۆر اما حقیقت یۏلی سیر و سلوکیدین کنایت‌دۆر و اۏل مخصوص ایماس سکون و حرکت‌غه و مقید ایماس بطوء و سرعت‌غه و آنی دیب‌دۆرلار انجمن‌دا خلوت و وطن‌دا سیر و حرکت.
<br>

<br>
قطعه
<br>
بو جماعت‌دور که منزلگاه‌دېن آلمای قدم،
<br>
کؤز هم آچمای اۏل طرف کیم عالم کون و فساد.
<br>
بحردین زورقنی تارتارلار توتوب ساحل ساری،
<br>
کیم آنی غرق ایتکالی ییتکۆرمیش اۏلغای تندباد.
<br>

<br>
رباعی
<br>
یا رب بو قوم کیم ایرۆر خضر قدم،
<br>
اؤلکان کؤڭلی احیاسی اۆچۆن عیسی دم.
<br>
اؤلکان ایتکانلارکا قېلېب لطف و کرم،
<br>
ییتکۆرکان دیک ییتکۆر مینیڭ باشیمه هم.
<br>

<br>

<br>
تنبیه
<br>
آدمی‌نیڭ یخشی‌راغی اۏل‌دور کیم پارسا و پاک بۏلغای و حق سؤزنی آیتوردا بی‌وهم و باک. اؤزی پاک و کؤزی پاکنی انسان دیسا بولور تیلی آرېغ و کؤڭلی آرېغ‌نی مسلمان دیسا بولور. مسلمان اۏل‌دور که مسلمان‌لار آنېڭ تیلی و ایلکیدین ایمن بۏلغای‌لار و کؤزۆ کؤڭلیدین مطمئن.
<br>
یخشی‌دېن یامان‌لار هم یامانلېغ بیم توتماس و یخشی یامانلارغه هم یخشی‌لېغ‌نی اونوتماس. یخشی‌لېغ قېلاآلماساڭ یامانلېغ هم باری قېلما یخشی‌لېغ‌دېن یامانلېغ‌نی یامان‌راق بیلماساڭ یخشی‌راق هم بیلما. یخشی‌لېغ‌نی بیلماساڭ یخشی‌لارغه قۏشول یخشی‌لېغ تیکراسی‌کا ایورۆلاآلماساڭ یخشی‌لار تیکراسی‌کا ایورۆل.
<br>

<br>

<br>
تنبیه
<br>
فسق شوملېغی‌دېن اؤزۆڭنی یخشی‌لاردېن هوراتما و یامان‌لار آراسی‌غه قاتما. اۏل شوم اگرچه عقل‌غه مکروه‌دور اما نفس‌غه محبوب‌دور و اگرچه حق یۏلی‌دا مذموم‌دور اما شیطان یۏلی‌دا مرغوب‌دور.
<br>

<br>

<br>
تنبیه
<br>
بیر نیچه جرعه‌نی بدن‌غه داخل قېلېب بیر نیچه قطره‌نی آندېن خارج ایتمه و اۏل جرعه کدورتیدین صفادېن آیرېلېب اۏل قطره خروجېدېن بلا دریاسی‌غه ییتمه. کیم اۏل جرعه سیلاب بلادور دین و ایمان اؤیین ییقار و بو قطره گرداب رنج و عنادور که آنېڭ بیله حیاتېڭ نقدی چېقار. بدن درجی دین درلارنی که ساچتېڭ خالی بۏلدوڭ و جسم شیشه‌سی‌غه اۏل جرعه‌لار یۏلېن که آچتېڭ نفس و هوا پایمالی بولدوڭ. اۏل جرعه ماده فساددور تنیڭغه یاووتمه و اۏل قطره نقد حیات‌دور. ترکین توتما کیم مونېڭ قبولی‌دېن شیطان مقبولی و مقصودی سین و آنېڭ ردی‌دین رحمن مردودی. آنی ایچماک جگر قانېن ایچماک‌دور موندېن کیچماک بیر جگر گوشه‌دین کیچماک‌دۆر. اۏل بیرین یوتماقدېن زهر یوتما بو بیرین ساچماقدېن نسلیڭ تخمین قوروتما.
<br>

<br>

<br>
تنبیه
<br>
دردلېغ کؤڭل شعله‌لېق چراغ یاشلېغ کؤز سولوق بولاغ. تیوه قوشېن یۆکلاب کؤچسا بۏلماس و چادر قاناتېن آچېب اوچسا بۏلماس. اۏت ایشی قاوورماغ و ییل ایشی ساوورماغ و سونېڭ مزه‌سی موز بیله و آش‌نېڭ طعمی توز بیله آدم یخشی‌لېغی سؤز بیله. صحت تیلاساڭ کؤب ییمه و عزت تیلاساڭ کؤب دیمه. خاتونغه قوشاتمه حین‌غه ایشانمه. یخشی لباس تنغه آرایش یخشی قۏلداش جانغه آسایش. طامع‌دین کرم تیلامه گدادېن درم تیلامه. بخیل‌دین امانت عجب، کریم‌دین خیانت عجب. چاقېن‌نېڭ شیمین اؤکسا بۏلماس یاغېن رشته‌سین تؤکسا بۏلماس. تیلبه قولاغی‌غه پند، قۏیون آیاغی‌غه بند.
<br>

<br>

<br>
تنبیه
<br>
بی‌باک همدم‌لېق‌غه یاراماس، ناپاک محرم‌لېق‌غه یاراماس. تیرلاکان اییلور اوسورکان تابیلور. ایرنیڭ قېلېغی سوت‌نیڭ اېلېغی. یاسانجاق مردانه بۏلماس کؤبلیک پروانه بۏلماس. دوست جورېدېن ایڭرانمه دشمن بیدادېدېن کؤڭرانمه.
<br>

<br>

<br>
تنبیه
<br>
مال‌لېق نادان‌نېڭ دیماکی آلتون جبین‌نیڭ ییماکی معلوم. فاسق‌دین حیا تیلامه، ظالم‌دین وفا تیلامه. کۆلار یۆز بیله عطا، سخا اۆستی‌کا سخا. آرېغ سمیز ایشی صفا بۏلماس، این غنجیسی عصا بۏلماس. آنېڭ که شاه‌لارغه خدمتی چوبراک، قۏرقونچی کؤبراک. عشق‌سیز کیساک، دردسیز ایشاک. قانع تیلانماس فرزانه، قناعت تۆکانماس خزانه. ایل‌کا قۏشولغان آرایش تاپتی ایلدین اۆزۆلکان آسایش تاپتی. هر یۆکۆرکان یاووشماس، هر آیرېلغان قاووشماس. جهود اؤز دینی‌دین مهجور، حسود اؤز فعلی‌دین رنجور. خصم نیجه حقیر بولسا کؤڭل قورغاتور، خس نیجه اوشاق بولسا کؤز بولغاتور. دشمن سؤزی تۆزمی ایل‌دین، سو حظ‌لاری ییل‌دین. اوشاق‌لار ایشی نیمه بۏلماس، پسته قابوزاغی کیمه بۏلماس. دشمن مقالاتی بنک خیالاتی حیز وفاسیز تاز حیاسیز.
<br>

<br>

<br>
تنبیه
<br>
آسایش تیلاساڭ عالم اهلیغه همدم بۏلمه، بخشایش تیلاساڭ اؤزلۆکۆڭ‌کا هم قۏشولمه. زمان اهلی زیان اهلی‌دور هر کیم آلارغه یاووشتی حق‌دین یېراق تۆشتی هر کیم آلاردېن آیرو تۆشتی حق‌نیڭ یقین‌لارېغه یۏلوقوشتی. یخشی بۏل یا یامان، ایکیسی بۏلورمین دیکان همان یامان. یامان بیله یخشی آراسی‌دا کؤب فرق‌دور، ایکی کیمه‌نیڭ اوجېن توتقان غرق‌دور. هر قوم آیینی بیله ظهور قېلساڭ آلاردېن‌سېن آلار یامان بولسا سین یامان و آلار یخشی بۏلسا سین یخشی‌لاردېن سین. پس اؤزنی یخشی‌لار آراسی‌دا یاشورغان و آلار ایتاکی‌کا ایلیک اورغان یخشی‌راق‌دور و خوف و بیم‌دین قیراق‌دور. ایت‌کا ایرانلار صحبتی‌دین ایرانلار حکمی بار و نجس توزلاقغه تۆشسا توز حکمی توتار. بسا قابل که چون یخشی‌لاردېن آیرېلدی یامان‌لار صحبتی آنی ضایع قېلدی. سید زاده که لولی‌لارغه اؤتکانکای میمون بازلېغ و دودوک تراش‌لیغ‌دین اؤزکانی اؤرکانکای. شاه قصری کبوتری که صحرایی‌لارغه قۏشولغای کیجه قۏنار بیری چاه تۆبیدین اؤزکانی ییر بۏلغای. یامان‌دېن یخشی‌لېق کؤز توتماق فاسد خیال‌دور، ایت‌دین کییک‌کا و مۆشۆک‌دین کبوترغه شفقت محال. ذاتی دشمن و مخالف‌نی دوست دیمه، اؤزۆڭ‌کا بازی بیرمه و بازی ییمه. طبیعی دشمن وقتی دوست بۏلغای که سو اۏت‌نی اوچورماکای و ییل تۏفراغی ساوورماغای. انسان بیله شیطان آراسی‌دا ذاتی عداوت‌دور و طبعی مخالفت. بیری اۏتدین یاراتېلدی و بیری تۏفراغدېن. بو عداوت آرالارېدادور اۏل چاغدېن اۏت غالب بۏلسا تۏفراغنی کۆل قېلور و تۏفراغ غالب بولسا اوتنی اوچورور. آدم بیله شیطان‌نېڭ مخالفتین اونوتمه اتا دشمنین اؤزۆڭ‌کا دوست توتمه. اتانک‌نی بهشت دیک مأمنی‌دین جلا قېلدی و ییل‌لار خاکدان غریبستانی‌دا ذلیل و مبتلا قېلدی. اتانک اولادیدین بعضی آڭا انتقام توزدی‌لار و خوار و زبون قېلېب جفالار کؤرکۆزدی‌لار. نفس‌نی تقوی ریاضتی بیله زیردست قېلدی‌لار شیطان‌نی ذلیل‌لېق بیله ییرکا پست قېلدی‌لار. سیزنیڭ بو عداوتیڭیز هرکز عدم بۏلماس و بو دشمن‌لیک ارانکیزدین هرکز کم بو غالب دشمن‌دین بیر دم غافل قالمه اوچورا الماس عصیان اوتین اؤز خرمنیڭغه سالمه.
<br>

<br>

<br>
تنبیه
<br>
نادان دوست‌نی سانی‌غه کیوورما خرد شمعین آنېڭ هرزه افسانه‌سی ییلی‌دین اوچورما. بسا طفل که عین محبت‌دین آتا سقالېن تۆکین تارتیب اۆزۆب‌دۆر، سجاده‌سی محرابی‌دا بی‌ادب‌لېغ‌لار کؤرکۆزۆب‌دۆر. بسا مست که نیاز یۆزی‌دین آیاغ اؤپکالی ایکیلیب‌دۆر و بی‌اختیار قی‌دین پاک دامن‌لار ایتاکین ملوث قېلېب‌دور. دانا دشمن‌دین نفع امکانی بار و نادان دوست‌دېن ضرر امکانی کؤبراک بار. موڭا کؤرا آلار بیله مختلط بۏلماق کیراک.
<br>
تنبیه
<br>
بشر جنسی‌دین وفا کؤز توتما و خرد نخلین فاسد خیال سمومی بیله قوروتما. وفا قېلساڭ اۏن جفا تارتارغه مهیا بۏل، مونجه بیله قوتولساڭ جانغه منت قۏیوب عذرلارېن قول. یۏققاری‌راق وفاسېز اهل زمان داستانی اؤتۆب‌دۆر و خرد زمان ایلی یارلارېن وفا آیینی‌دین معذور توتوب‌دور.
<br>

<br>

<br>
تنبیه
<br>
خوب روح‌افزا، زشت عمر فرسا. خوش خلق نازنین حور بهشت آیین، یامان مزاج‌لېق زشت دیو دوزخ سرشت. مخنث که نی حشو دیماکای، ماکیان نی نجاست که ییماکای. ایردین سؤز هنر اینجی‌دین بوز جمری اؤکۆنۆب بییک بۏلماس اۆچکۆ یۆکۆرۆب کییک بۏلماس. کؤڭلی‌دا خلل‌لیق‌غه کۆلکۆ حرام، شه آلیېدا دشمن‌لیق‌غه اویقو حرام. تڭری بارچانی اؤز یۏلی‌دا رهزن‌دین اسراسۆن و شاه آلیېدا دشمن‌دین اسراسۆن.
<br>

<br>
بیت
<br>
اؤز یۏلی‌دا تڭری توتسون ایلنی شیطاندېن یېراق،
<br>
شه قاشی‌دا کیم که شیطان‌وش دورور آندېن قېراق.
<br>

<br>

<br>
تنبیه
<br>
عمرنی غنیمت بیل، صحت و امنیت‌غه شکر قېل. غنا طریقین تۆز، فقرغه مباهات کؤرکۆز. مذمتیڭ‌نی اخفالېق بیلا ایل‌دین یخشی اسرا و بارماغیڭ‌نی یخشی و یامان‌دېن مخفی ساقلا. افتاده‌لېغ بیله خوی توت، شکسته‌لیک بیله کؤڭلنی آووت. بی‌فایده سؤزنی کؤب آیتما، فایده‌لېغ سؤزنی کؤب ایشیتۆردین قایتما. آز دیکان آز یاڭیلور، آز ییکان آز یېقېلور. آج‌لېغ حکمت سرمایه‌سی‌دور و تۏقلوق غفلت پیرایه‌سی. تۏقلوق حرصین کؤڭل‌دین یۏق قېل، اؤزۆڭ آج بۏلوب بیر آج‌نی تۏق قېل. اؤزۆڭنی زیبا لباس خیالېدېن اؤتکار، لباس زیبالېغېن تیلاساڭ بیر یالاڭنی بۆتکار. لباس هر نیچه زیبادور، کیکانیڭ‌دین کیدۆرکانیڭ اولی‌دور.
<br>

<br>
بیت
<br>
نیجه کیم تۏننی رعایت بیرله کیساڭ ایسکۆرۆر،
<br>
چونکه کیدۆردۆڭ یالاڭغه، اۆپراماس تۏن اۏل ایرۆر.
<br>

<br>

<br>
تنبیه
<br>
هر کیشی‌نی محرم و همرازدور کیم بو متاع عالم اهلی‌دا آزدور. بشر جنسین رازیڭغه محرم بیلمه بلکه ملک نی هم اؤزۆڭ‌کا محرم قېلمه و اؤزۆڭ اسراردېن اگر سڭا ملال‌دور یانا بیراو آنی آسراماق سڭا محال‌دور. اؤز مخزنیڭ نی آچساڭ و مخفی دُرلارېڭنی ساچساڭ تیرکان کیشی سیپامای نیتکای و اسرادیب مبالغه قېلغانېڭ‌نی ییرکا تیتکای اؤزۆڭ اؤز سرّیڭنی اسرای آلماغوڭنی تیلۆرسین یانا بیراو فاش ایتسا عیب قېلورسېن. بو اسراماغېڭ‌دېن لوحش الله و اعتراض قېلماغېڭدېن بارک الله. کؤزنی اؤز عیبیڭدین آلما اؤزکالار عیبی‌غه کؤز سالما.
<br>

<br>
بیت
<br>
بیننده دور اۏلسا کیشی اؤز عیبی‌غه حاضر،
<br>
کؤز آچسا بۏلورغه یانالار عیبی‌غه ناظر.
<br>

<br>

<br>
تنبیه
<br>
چین سؤزنی یالغانغه چۏلغامه چین ایتاالور تیلنی یالغانغه بولغامه. یالغانچی کیشی ایماس و یالغان آیتماق ایرانلار ایشی ایماس. یالغان سؤز دیکوچینی بی‌اعتبار قېلور نیوچون کیم اول کوهرنی حذف‌دیک خوار قېلور. اول که چین سؤزنی یالغانغه قاتار در ثمین‌نی نجاست‌غه انار.
<br>

<br>
بیت
<br>
گوهری کیم شاه‌لارغه زیب تاج و تخت ایرۆر،
<br>
تاشلاغان آنی نجاست‌غه عجب بدبخت ایرۆر.
<br>

<br>

<br>
تنبیه
<br>
تڭری دوست‌لاری صدق و صفا معدنی دور، یالغانچینی دیب دورلار که تڭری دشمنی دور. تیلیڭنی اختیاریڭدا أسراغیل سؤزۆڭنی احتیاط بیرلا دیکیل محلی‌دا آیتور سؤزنی أسرامه آیتماس سؤز تیکراسی‌کا بولامه. سؤز بار که آیتقوچی باشینی ییل‌کا بیرور. تیلیڭ بیله کؤڭلوڭنی بیر توت کؤڭلی و تیلی بیر کیشی آیتقان سؤزکا بوت. سؤزنی کؤڭلوڭدا بۏلسا تیل‌کا سۆرما. اگرچه تیل‌نی اسراماق کؤڭل‌کا محنت‌دۆر، اما سؤزنی سیپاماق باش‌غه آفت‌دۆر. آیتور ییردا اونوتمه، آیتماس ییردا اؤزۆڭنی متکلم توتمه. آیتور سؤزنی آیت، آیتماس سؤزدین قایت. عاقل چین‌دین اؤزکا دیماس، اما بارچا چین‌نی هم دیماک عاقل ایشی ایماس.
<br>

<br>
مثنوی
<br>
خردمند چین سؤزدین اؤزکا دیماس،
<br>
ولی بارچه چین هم دیکولوک ایماس.
<br>
کیشی سؤزنی چین دیسا زیبا دورور،
<br>
نیجه مختصر بۏلسا اولی دورور.
<br>

<br>

<br>
تنبیه
<br>
اۏیغاغ‌لېغ‌دا نی الینیڭغه کیلسه قضادېن کؤر و اویقودا هر نی توشوڭ‌کا کیرسا یخشی یۏر. ایل‌نیڭ سؤزی‌کا هر نی یامانلېغ ساری محمل تاپمه، غالب عدو مغلوبوڭ بۏلسه شر طرفین ظاهر قېلېب خیر جانبین یاپمه. قوی دشمن زبونوڭ بۏلسه مروت قېل، غالب عدو مغلوبوڭ بۏلسه کرم و عفو کؤرکۆزکیل. ظالم بی‌درد صحبتی‌دا نکته سۏرما، تمام و نامرد ملایمتی‌دا دم اورما. دانا ایلیک‌دین بارغاندېن سؤز آیتماس اؤتکان ییکیت‌لیک آرزو بیله قایتماس. اؤتکان روزگار عدم دور کیلماکان‌دین سؤز آیتغان اهل ندم دور و حال مغتنم دور. بیر ترک بو معنی‌دا دیب‌دۆر کیم دم بو دم‌دۆر.
<br>

<br>
بیت
<br>
ماضی و مستقبل احوالین تکلم ایلا کیم،
<br>
نی اۆچۆن کیم دم بو دم دور، دم بو دم دور، دم بودم.
<br>
خاتمه
<br>

<br>

<br>
تنبیه
<br>
سودېن اسراغولوق‌دور تۏفراغ و بالچېغ اؤیین و اۏتدېن اسراغولوق دور یغاج و قامېش اؤیین و ییل‌دین اسراغولوق‌دور یۆز اؤیین تۏفراغدېن اسراغولوق‌دور کؤز اؤیین جمیع ما سوی الله‌دین اسراغولوق دور کؤڭل اؤیین.
<br>

<br>
بیت
<br>
نیچۆک کیم تؤرت اؤی‌کا تؤرت ضد نقصانی شایع‌دۆر،
<br>
بیشینجی اؤی داغی اغیاردېن اۏل نوع ضایع‌دۆر.
<br>

<br>
عالم اسبابی‌نیڭ توکانماسلیکی‌دا بو تشبیه‌دۆر مثلا بیر آو که کیرپیج‌دین بیر ییرکا فرش توشار بۏلسا چون معهود بودور که خشت‌نی درز بر درز سالماس‌لار قراغلارین بیر بیردین اوتکاریب قویارلار اولغی‌غه یانداشتورا سالغان ایکی خشت‌نیڭ طرف‌لاری‌دا ایکی اولوغ فرجه پیدا بولور که یانا ایکی خشت تیلار آنی سالماق لازم دور. بو قیاس بیله میڭ یا ایکی میڭ خشت فرش سالیلسا بو نوع فرجه‌لار بغایت کؤب حاصل بولور هر قایسی‌سی‌نیڭ اصلاحی‌غه یانا خشت سالغان سایی اول فرجه‌لار اول خشت‌لارغه کورا کؤب ظاهر بولور اگر اول فرجه ظاهر بولغان تکمیلی اۆچۆن یانا خشت سالیلسا ارض الله واسعه یۆزین بلکه کره ارض دوره‌سین تمام خشت سالماق لازم کیلور. باوجود اول که بو محال خیال‌نی کیشی تعقل قېلسا توکانماکی‌نیڭ امکانی یۏق دور کیشی توکانماکنی فرض قېلسا اول فرجه‌لار بیرکا میڭ بلکه بیرکا یوز میڭ بلکه لانهایه ارنار الارنیڭ اصلاحینی محال فرض بیلسا هم تعقل قېلسا بۏلماس. مونوک علاجی و تدارکی خشت‌نی زاد قېلماق بیله و اندین هم اوشاغراق اوشاتماق بیله میسر بولور کیم مدعا قېلغانجه ییرکا چون فرش توشالدی پیدا بولغان فرجه‌لارغه خشت سالماغای یا زاد توشاکای یا اول فرجه‌لارغه کورا خشت‌لارنی اوشتیب سالغای تا اول دشوارلېغ اسانلېق بیله ایلای‌دین قوپقای. کیلدوک مشبه‌غه کیم عالم اسبابی دور. کیشی تیلاسا کیم کؤڭل تیلاکان دیک و بشریت طامعه‌سی تقاضا قېلغان دیک اسبابینی توزاتکای نیمه کؤبراک کیراک و اول کیراک‌لیک نیمه‌لاردین هر نیجه‌سی میسر بولسه یانا آنېڭ اتمامی و تکمیلی‌غه یوز انجه بلکه کؤبراک بولور آنېڭ سرانجامین تعقل قېلسه اول هم موجب زوایدلار بولور آنداق که آنېڭ سرانجامی‌نیڭ تصویری محالات‌غه یوز قویار. مثلاً بعض سلاطین دیک که نیجه اقلیمنی الدی‌لار و اؤزکا اقالیم خیالی باشلاریغه توشتی. مونوڭ داغی علاجی و تدارکی بیر نیجه مدعادین کیچماک و بیر نیجه ارزودین که بشر طبعی‌نیڭ لازمه‌سی دور اوتماک بیله حاصل بولور. ایمدی سؤزنیڭ اصلی‌غه شروع قېلالی. بو عالم اسبابی مدعا و ارزوسین آنداق که بیر ار نیمه خاطردین سلب قېلماق بیله تشویش و تکلیف‌دین مخلص واقع بولور. اگر بالکل تمام مدعا و ارزودین کیشی ایلیک تارتسا دنیانیڭ بارچا آفات و بلیاتیدین که اشتغالی حق یۏلی‌نیڭ مانعی دور ازاد و فارغ بولماق میسر دور کیم بو دولت کؤب موفق بنده‌لارغه دست بیریب دور و ارادا بار ایکان دورلار و حالا هم بار ایکین‌لار و الار که ارادین چیقیب دورلار ذکرلاری مشایخ و عالمان کتبی‌دا مذکور دور. ایمدی کیلدوک مشبه‌غه که توشاماک دور اول داغی آنداق که مشبه‌غه که فرش توشاماک دور اول داغی آنداق که خشت‌نی اوشاتغان بیله وو زاد قېلغان بیله کؤب مشکل‌لیکی اسان‌لیق‌غه یوز قویار اگر بو فرش خیالی تمام کؤڭلدین چېقاریلسا کیشی اول محال تصوردین هم تینار و خلاص بولور. ایا اوی‌کا فرش بۏلماسا نفس تنمعاتی و تلذذاتی‌دین نی اوکسوکای و اولیاء قدس الله اسرارهم اخلاق و صفاتی تعریفی‌دا بلکه انبیاء صلوات الله علیهم احکام و شرایعی ذکری‌دا اوی فرشی سؤزی اوتوب مو ایکین. آنداق که اوی فرشی‌غه هیچ ایش وابسته ایماس و اول هیچ ایش‌کا محتاج الیه ایماس فی‌الحقیقه عالم اسبابی داغی بیش کونلوک عمردا کیم نهایتی اولماک دور بارچا قان‌لار یوتوب حاصل قېلغان اسبابین یوز حسرت و آرمان بیله قویوب کیتماک دوز هر کیشی کیم حق‌دین قبول سعادتی‌غه مشرف بولوب دورانی رد قېلېب دور و باری اهل قبول‌نیڭ مردودی بیلیب دور چون انی تمام خاطردین محو ایتیب دور اصلی مقصودی‌غه ییتیب دور. اول مشبه بیلا مشبه به اراسی‌دا تفاوت هم بار که اول فرش‌غه شروع و ترکی‌دین فاعلی‌غه سود و زیانی که ایتسا بۏلغای یۏق دور دنیا اسبابی اشتغالی‌دا که حق یۏلی سلوکی‌دین مانع دور هر نفس یوز عالم زیان و هر دم بوز فلک اعظم جا نقصان قویاش‌دین روشن‌راق دور.
<br>

<br>
تمثیل
<br>
هارون الرشید شیخ بهلول صحبتین هوس قېلدی و اول مطلوب حصولین ملتمس. بهلول‌غه کیم بو خبر بیتتی هارون صحبتین مشرف ایتتدی خلیفه کیم بهلول آیاغین یالانک کوردی کفش کیماماکی‌نیڭ کیفیتین سوردی. مجذوب که ییل‌لار کفش‌سیز سیر ایتیب ایردی کفش دیکان نیمه یادیدین کیتیب ایردی بیلکاج دیدی که کفش دنیی‌دا موجود بار تبسم بیله دیدی کیشی انی تیلاسا قایدین تاپار هارون دیدی کیم بازاردا کؤب دور الور انی هر کیشی کیم هر قایسی آیاغی‌غه جوپ دور بهلول سوردی کیم هر کی—انی الماق میلی قېلورایا بهاسی قایدین تاپیلور هارون دیدی بهاسین بیز سرانجام قېلالی و سنیڭ اۆچۆن ساتقون الالی. بهلول دیدی انی کیکان کاهی آیاغیدین چېقارسا کیم اسرار و کیجه اویوسا کیم ساقلار هارون دیدی قول بیرالی که اسراسون و سین قایدا چېقارساڭ ساقلاسون. بهلول دیدی اول هم یالانک آیاغ بۏلسا نیتکای کفش الای دیسا بهاسی قایدین ییتکای. هارون دیدی انی هم بیز الالی اول سڭا کیدورکان دیک بیز آڭا کیدورالی. بهلول دیدی اول آچ قالسا نی ییکای و یالاڭ قالسا دردین کیم‌کا دیکای. هارون دیدی کیم کیماکین خزانه‌دین بیتکورای و ییماکین باورچی خانه‌دین بویورای. بهلول دیدی مین آیاغ اوسانیب‌مین کفش کیسام شاید دستار هم چیرماتقای سین و مینی باشدین ایاق بلاغه قالغان‌لارغه قاتغای‌سین و اول قولنی هم مشقت‌غه سالغای‌سین اؤزۆڭ هم بو ایکی تکلف‌غه قالغای‌سین بو سودادین کیچساڭ سڭا هم بو محنتدین قوتولماق دور مڭا هم بو باشدین ایاق بلادین خلاص بولماق دور. پیر راه و سالک آگاه مونداق در دیک تکلم سوردی و بو کوهرلارنی که آنېڭ قولاغی‌غه اوردی شاه‌نی اول ماجرادین اوتکاردی و اؤز آیاغین کفش‌دین تارتتی و باشین دستاردین قوتقاردی.
<br>

<br>
بیت
<br>
فارغ ایتتی بی‌سر و پا فانی اۏل گفتاردېن،
<br>
هم آیاغېن کفش‌دین، هم باشینی دستاردېن.
<br>

<br>

<br>
تنبیه
<br>
کفش‌سیزلیکدین ملول بۏلماغیل آیاقسېزلارغه باقېب شکر قېل. دستار یۏقلوغېدېن غم ییمه و باشی یاروق‌لارغه باقېب تڭری حمدی‌دین اؤزکه نیمه دیمه. تن پوشوڭ ییرتوق بۏلسا تن درست‌لوغوڭغه شاکر بۏل ایچیڭ قوتی غذا تاپماساڭ ایج غریڭ یۏق شکری‌کا ذاکر بول. کیسینک‌دا اگر درم یۏق کؤڭلوڭدا کیسه بردن غم یۏق. افلاس مشقتین بورجونک یۏق نشاطی‌دین اونوت هر حال‌دا شکر و قناعت طریقین بیرک توت. اگر اتیڭ یۏق دور ارپه غمی ییماس‌سین اگر قولونک یۏق دور کیشی‌نیڭ قولی خود ایماس‌سین. قمر قرصی‌غه ایلیکیڭ ییتماسا قوغلامه اوتماک هم مغنم دور زربفت لباسیڭ بۏلماسا فراغت بوریاسی قاچان اندین کم دور. اگر شونغار دیک باشینک‌دا زردوزلوق توماغه‌دین تاج ایماس دور شکر قېل که کؤزۆڭ یاروق دنیی‌نی کؤرارکه محتاج ایماس دور. اگر شونغار ایکاسی دیک بیلینک‌دا بهلی زرنکار یۏق هم شکر قېل که ایلیکیڭ بهلی پنجه‌سی دیک ناکار ایماس و اندین سڭا ازار یۏق. هر شدت که بیلورسین اندین قاتیغ‌راق حال باردور و هر صعوبت که کمان قېلورسین اندین صعب‌راق کؤب کیشی گرفتار دور هر مشقت که سین‌دا یۏق دور و سنیڭ دیک‌دا بار اول سڭا نعمتی دور شکر ایتورغه سزاوار. هر نعمت که سڭا بیریب دور و سنیڭ دیک‌کا بیرمای دور خداوند موهبتی دور حمد و ثنا ایتورغه کرامند.
<br>
حق‌دین بو بی‌حساب عنایت‌لارنی بیل و موڭا کورا بنده‌لیک فکرینی قېل. هر نیجه اطاعت قېلساڭ کؤڭلونکنی تقصیر قېلغانغه مایل توت و هر نیجه عبادات قېلساڭ تیلیڭنی عذر ایتورغه قابل توت. سین و قېلغانیڭ معدوم محض وجود حق وجودی هر نی آنېڭ غیری نابود مطلق و بود آنېڭ بودی. الهی بو اجزا که یاخشی یامان صفاتی اندا مذکور دور و مقبول و مردود حالاتی اندا مسطور بیتکوجی‌سی اگرچه یامان‌لاردین دور یخشی‌لاردین ایماس اما سین‌دین یخشی‌لېق طمعی‌غه اؤزین یامان‌لاردین دیماس. انی یخشی‌لار اراسی‌دین هوراتمه و یامان‌لار خیلی‌غه قاتمه تیلی‌کا کیلکان بیله کؤڭلین صادق توت و قلمی‌غه یازیلغان بیله ضمیرنی موافق توت. اؤزۆڭدین اؤزکادین یۆزین قایتار و اؤز سؤزۆڭدین اؤزکا سؤزنی کؤڭلی‌دین چېقار. اول یان توت که سڭا ییتیشکای و اول یۏلغه یوروت که سڭا قاریشقای. تیلی‌کا اؤزۆڭدین اؤزکانی یاووتمه و کؤڭلینی اؤزۆڭدین  اؤزکا بیله اووتمه. کؤڭلینی تسلی وصالیڭ بیله آووت و کؤز بنی تجلی جمالیڭ بیله یاروت. بو ضمیری فرزندین کؤزلارکا محبوب ایت و بو باغری پیوندین کونکل‌لارکا مرغوب.
<br>

<br>
رباعی
<br>
بو نامه که خامه‌سیغه قېلدېڭ مکتوب،
<br>
قېل اهل قبول آلیېدا «محبوب قلوب».
<br>
ایل عیب تاپاردېن آنی قېلمه معیوب،
<br>
هر کیم اۏقوسا نصیبی ایتکیل مطلوب.
<br>
تاریخ
<br>
بو نامه‌غه کیم لسانېم اۏلدی قایل،
<br>
کلکیم تیلی هر نوع ایل ایشی‌کا ناقل،
<br>
تاریخی چو خوش لفظی‌دین اۏلدی حاصل،
<br>
هر کیم اۏقوسا الهی بۏلغای خوشدل.
<br>

<br>
رباعی
<br>
یا رب چیکیبان کؤب رقم جرم و گناه،
<br>
نامیم‌نی قارا قېلدېم و عمرم‌نی تباه.
<br>
رحمت سویی‌دېن یوماساڭ اۏل نامه‌نی اه،
<br>
محشر کۆنی نیتکای مینی نامه سیاه.
<br>
- - - - - - - - - - - - - - - - - - - - - - - - - - - - - - - - - - - - 
<br>
تۆکاندی کتاب والله اعلم بالصواب.
<br>
کیم‌لرین ال داش باسمادا کی اولوب اولماماسی

</div>